{"title": "On the Parable of the Ten Virgins", "subtitle": "The Homilies of Mar Narsai", "syriacTitle": "ܕܚܲܕܼܒܿܫܲܒܵܐ ܕܸܫܬܵܐ ܕܨܵܘܡܵܐ", "author": "Narsai", "text": ["ܡܐ ܡܪܐ ܢܝܡܫܥܣܝܪܝܐ", "ܕܚܲܕܼܒܿܫܲܒܵܐ ܕܸܫܬܵܐ ܕܨܵܘܡܵܐ", "ܥܘܼܢܵܝܵܐ", "ܬܵܘܕܲܝܼ ܠܚܲܬܼܢܵܐ ܕܐܵܘܪܸܒܼ ܠܪ̈ܵܚܡܵܘܗܝ: ܘܐܲܥܸܠ ܐܸܢܘܿܢ", "ܠܲܓܼܢܘܿܢ ܡܲܠܟܿܘܼܬܹܗ: ܐܲܚܲܝ̈.", ":ܫܲܦܝܼܪ ܗܸܪܓܵܐ ܕܡܸܠܲܝ̈ ܪܘܼܚܵܐ ܕܣܝܼܡ ܒܲܟܼܬܼܵܒܹ̈ܐ", "ܘܛܵܒܼ ܥܸܢܝܵܢܵܐ ܕܒܲܟܼܬܼܝܼ̈ܒܼܵܬܼܵܐ ܠܲܕܼܗܵܪܹܓܼ ܒܹܗ ܀", ":ܦܠܸܐ ܝܘܼܠܦܵܢܵܐ ܕܟܼܵܪܘܿܙܘܼܬܼܵܐ ܕܡܲܠܟܿܘܼܬܼ ܪܵܘܡ̇ܐ", "ܘܛܘܼܒܹ̈ܐ ܛܵܒܹ̈ܐ ܡܦܲܠܸܓܼ ܚܘܼܒܹܿܗ ܠܲܕܼܪܵܚܹ̇ܡ ܠܹܗ ܀", "ܓܲܙܵܐ ܪܲܒܵܐ ܟܣܸܐ ܒܐܵܬܼ̈ܘܵܬܼܵܐ ܕܗܸܓܼܝܵܢ ܡܸܠܵܘ̈ܗܝ:", "ܐܲܝܢܵܐ ܕܩܵܪܹܐ ܒܪܸܚܡܲܬܼ ܢܲܦܫܵܐ ܥ̣ܬܲܪ ܘܲܠܥܵܠܲܡ ܀", ":ܠܨܸܡܚܵܐ ܕܢܘܼܗܪܵܐ ܕܵܡܹ̇ܝܢ ܚܘܼܩܹ̈ܐ ܕܲܟܼܬܼܝܼ̈ܒܼܵܬܹܗ", "ܘܐܲܝܢܵܐ ܕܚܵܐܲ݁ܪ ܕܠܵܐ ܦܘܼܠܵܓܼܵܐ ܚ̣ܙܵܐ ܟܠ ܡܸܕܹܿܡ ܀", ":ܐܲܝܟ ܗܲܕܲܝܼܐܵܐ ܪܵܗܹ̇ܛ ܫܸܡܥܹܗ ܩܕܼܵܡ ܪܸܥܝܵܢܵܐ", "ܘܐܲܝܢܵܐ ܕܪܵܚܹ̇ܡ ܠܘܝܼܬܼܵܐ ܕܚܘܼܒܹܿܗ ܡ̣ܛܵܐ ܠܲܫܡܲܝܵܐ ܀", ":ܚܘܼܒܵܢܵܐܝܼܬܼ ܩܵܪܹܐ ܠܐ̄ܢܵܫܵܐ ܠܡܸܩܪܲܒܼ ܨܹܐܕܼܵܘܗܝ", "ܘܐܲܝܢܵܐ ܕܲܩ̣ܪܸܒܼ ܚܘܼܒܵܢܵܐܝܼܬܼ ܡ̣ܠܵܝܗܝ ܡ̣ܢ ܚܘܼܒܹܿܗ ܀", ":ܒܲܕܼܡܘܼܬܼ ܪܲܒܵܐ ܡܚܲܦܸܛ ܐ̄ܢܵܫܵܐ ܠܘܵܬܼ ܝܘܼܠܦܵܢܹܗ", "ܘܐܲܝܢܵܐ ܕܩܲܒܸܿܠ ܬܲܠܡܝܼܕܼܘܼܬܹܗ ܗܘ̤ܵܐ ܠܹܗ ܪܲܒܵܐ ܀", ":ܪܲܒܵܢܘܼܬܹܗ ܕܪܲܒܵܐ ܡܗܝܼܪܵܐ ܚܙܹ̇ܝܬܼ ܕܲܡܗܝܼܪܵܐ", "ܘܡܲܠ̣ܟܲܢܝ ܪܸܥܝܵܢܝ ܕܐܸܬܿܬܲܠܡܲܕܼ ܠܹܗ ܐܸܢ ܨܵܒܹ̇ܐ ܒܝܼ ܀", ":ܨܒܼܝܼ ܒܝܼ ܪܲܒܵܐ ܡܚܲܟܸܿܡ ܐ̄ܢܵܫܵܐ ܒܪܲܒܵܢܘܼܬܹܗ", "ܕܐܵܘܓܲܪ ܠܸܫܵܢܝ ܒܬܲܠܡܝܼܕܼܘܼܬܼܵܐ ܕܗܸܓܼܝܵܢ ܡܸܠܲܝ̈ܟ ܀", ":ܠܥܸܢܝܵܢ ܡܸܠܲܝ̈ܟ ܪܓܼܝܼܓܼܵܐ ܡܸܠܲܬܼܝ ܠܡܸܬܿܬܲܠܡܵܕܼܘܼ", "ܟܬܼܘܿܒܼ ܠܝܼ ܚܘܼܩܵܐ ܕܐܲܠܦܵܐ ܒܹܝܛܵܐ ܕܐܸܬܼܗܲܓܸܿܐ ܒܹܗ ܀", ":ܚܘܼܩܹ̈ܐ ܬܪ̈ܝܼܨܹܐ ܚܙܹ̇ܝܬܼ ܕܲܪܫܝܼܡܝܼܢ ܒܲܟܼܬܼܝܼ̈ܒܼܵܬܼܵܟ", "ܘܛܵܒܼ ܪܵܓܵܐ ܠܝܼ ܕܐܸܪܕܹܿܐ ܒܛܲܟܼܣܵܐ ܕܣܘܼܟܵܠܲܝ̈ܗܘܿܢ ܀", ":ܡܲܠܵܐ ܪܸܓܲܬܼܝ ܛܵܒܼܵܐ ܕܲܡܠܸܐ ܟܠ ܛܵܒܼܵܬܹ̈ܐ", "ܘܗܲܒܼܠܝܼ ܣܘܼܢܩܵܢܝ ܣܘܼܟܵܠ ܡܸܠܹ̈ܐ ܕܒܲܟܼܬܼܝܼ̈ܒܬܼܵܟ ܀", ":ܒܹܝܬܼ ܦܸܠ̈ܐܵܬܼܵܐ ܕܲܪ̈ܫܝܼܡܵܢ ܠܵܟ ܡܸܬܼܗܲܦܲܟ ܗ̄ܘܹ̇ܝܬܼ", "ܘܫܲܚ̣ܩܲܢܝ ܪܸܥܝܵܢܝ ܕܐܸܒܼܥܹܐ ܒܥܵܬܼܵܐ ܕܚܲܝܠܵܐ ܕܲܒܼܗܹܝܢ ܀", "ܠܲܒܼܬܼܘܼ̈ܠܵܬܼܵܐ ܥܣܲܪ ܠܲܡ ܕܵܡ̇ܝܵܐ ܡܲܠܟܿܘܼܬܼ ܪܵܘܡ̇ܐ.", "ܕܲܡܣܲܟܿܝ̈ܢ ܗ̣̄ܘܲܝ̈ ܠܡܹܐܪܲܥ ܚܲܬܼܢܵܐ ܒܠܲܡܦܹܝܕܲܝ̈ܗܹܝܢ ܀", ":ܚܲܡܸܫ ܡܸܢܗܹܝܢ ܚܲܟܿܝܼ̈ܡܵܬܼܵܐ ܢ̣ܣܲܒܼ ܠܲܡ ܡܸܫܚܵܐ", "ܘܠܵܐ ܪ̈ܲܕܼܝܵܬܼܵܐ ܠܵܐ ܐܸܬܼܚܲܦܲܛ ܠܡܸܣܲܒܼ ܡܸܫܚܵܐ ܀", ":ܥ̣ܒܲܪ ܠܲܡ ܙܲܒܼܢܵܐ ܘܐܵܘܚܲܪ ܚܲܬܸܢܵܐ ܡ̣ܢ ܕܲܠܡܹܐܬܼܵܐ", "ܘܲܙܟܼܵܬ̤ ܐܸܢܹܝܢ ܫܸܢܬܼܵܐ ܘܲܕܼܡܸܟ ܥܸܣܪ̈ܵܬܲܝ̈ܗܹܝܢ ܀", ":ܒܦܸܠܓܹܿܗ ܕܠܸܠܝܵܐ ܐܸܡ݂ܲܪ ܕܐܲܙܥܸܩ ܩܵܠ ܫܝܼܦܘܿܪܵܐ", "ܕܲܡܣܲܒܲܪ ܗ̄ܘ̣ܵܐ ܥܲܠ ܡܹܐܬܼܝܼܬܹܗ ܕܚܲܬܼܢܵܐ ܕܪܵܘܡܵܐ ܀", ":ܩ̣ܵܡ ܠܲܡ ܬܲܩܸܢ ܠܲܡܦܹܝܕܲܝ̈ܗܹܝܢ ܐܵܦ ܬܲܩ̈ܢܵܬܼܵܐ", "ܕܲܒܼܢܲܗܝܼܪܹ̈ܐ ܢܲܩ̈ܒܿܠܵܢ ܚܲܬܼܢܵܐ ܕܲܫܪܸܐ ܒܢܘܼܗܪܵܐ ܀", ":ܒܲܚܕܼܵܐ ܫܲܘܝܘܼ ܩ̣ܵܡ ܣܲܟܼܠ̈ܠܵܬܼܵܐ ܘܚܲܟܿܝܼ̈ܡܵܬܼܵܐ", "ܟܲܕܼ ܫܲܘ̈ܝܵܢ ܗ̣̄ܘܲܝ̈ ܠܵܐ ܫܲܘ̈ܝܵܢ ܒܲܚܕܼܵܐ ܫܲܘܝܘܼ ܀", ":ܡܸܫܚܵܐ ܚ̣ܪܲܪ ܗ̄ܘ̣ܵܐ ܒܠܲܡܦܹܝܕܲܝ̈ܗܹܝܢ ܕܗܸܕܼܝ̈ܘܿܛܵܬܼܵܐ", "ܘܫܲܪܝܼ ܫܵܐܠ̈ܢ ܡ̣ܢ ܚܲܒܼܪ̈ܵܬܼܗܹܝܢ ܙܸܕܼܩܵܐ ܒܛܲܝܒܿܘܼ ܀", ":ܠܡܵܐ ܠܵܐ ܢܸܣܦܲܩ ܠܲܢ ܠܲܡ ܘܲܠܟܹܝܢ ܥܢܲܝ̈ ܬܲܩ̈ܢܵܬܼܵܐ", "ܐܸܠܵܐ ܙܸܠܹܝ̈ܢ ܨܹܝܕܼ ܕܲܡܙܲܒܿܥܹܝܢ ܐܸܢ ܡܸܙܕܲܒܲܢ ܀", ":ܫ̣ܡܲܥ ܠܲܡ ܘܐܸܙܲܠ ܠܡܸܙܒܲܢ ܡܸܫܚܵܐ ܕܠܵܐ ܡܸܙܕܲܒܲܢ", "ܘܐܸܬܼܵܐ ܚܲܬܼܢܵܐ ܘܥܲܠ̣ ܬܲܩ̈ܢܵܬܼܵܐ ܘܗܸܢܹܝܢ ܠܵܐ ܥܲܠ̣܀", ":ܠܒܲܪ ܡ̣ܢ ܬܲܪܥܵܐ ܦܵܫ̣ ܥܲܠ ܕܐܲܦܝܼܫ ܡ̣ܢ ܘܵܠܝܼܬܼܵܐ", "ܘܫܲܪܝܼ ܢܵܩ̈ܫܵܢ ܢܵܩ̈ܫܵܢ ܥܲܠ ܬܘܼܟܼܠܵܢܵܐ ܕܕܼܘܼܒܵܪ̈ܲܝܗܹܝܢ ܀", ":ܦܬܲܚ ܠܲܢ ܡ̇ܪܲܢ ܬܪܲܥ ܒܹܝܬܼ ܓܲܙܵܐ ܕܒܹܝܬܸ ܡܲܠܟܿܘܼܬܼܵܟ", "ܕܢܸܥܘܿܠ ܢܸܣ݂ܲܒܼ ܐܲܓܼܪܵܐ ܕܥܲܡܠܹ̈ܐ ܕܲܒܼܬܼܘܼܬܲܢ ܀", ":ܠܵܐ ܝܵ̇ܕܲܥܢܵܐ ܠܟܹܝܢ ܦܲܢܝܼ ܠܗܹܝܢ ܩܵܠܹܗ ܕܚܲܬܼܢܵܐ", "ܘܠܵܐ ܒܲܒܼܬܼܘܼܠܹ̈ܐ ܕܲܢܛܲܪ̈ܬܹܿܝܢ ܠܝܼ ܡܦܵܣ ܐ̄ܢܵܐ ܡ̣ܢ ܡܬܼܘܿܡ ܀", ":ܗܵܫܵܐ ܕܫܲܠܸܡ ܦܘܼܡ̇ܐ ܚܲܝܵܐ ܡܸܠܲܬܼ ܦܘܼܡܹܗ", "ܢܸܩܪܘܿܒܼ ܢܸܒܼܥܸܐ ܒܥܵܬܼܵܐ ܕܟܲܣܝܵܐ ܒܓܼܵܘ ܦܸܬܼܓܼܵܡܵܘ̈ܗܝ ܀", ":ܒܥܵܬܼܵܐ ܡܲܠܝܵܐ ܡܸܠܬܼܵܐ ܕܪܲܟܸܿܒܼ ܒܐܸܣܟܹܿܝܡ ܢܸܫܹ̈ܐ", "ܕܐܲܝܟܲܢ ܐܲܪܦܝܼ ܬܸܓܼܡܵܐ ܕܓܲܒܼܪܹ̈ܐ ܘܐܸܡ݂ܲܪ ܢܸܫܹ̈ܐ ܀", ":ܘܐܸܢ ܒܲܟܼܝܵܢܵܐ ܚܵܪܵܬ̤ ܡܸܠܬܹܗ ܒܗܵܝ̇ ܕܐܵܦ ܚܲܕܼܘܼ", "ܠܡܵܢ ܟܲܕܼ ܐܝܼܬܼ ܠܹܗ ܒܬܼܘܼܠܹ̈ܐ ܕܲܫܘܹܝܢ ܠܵܐ ܫܘܸܐ ܟܠܹܗ ܀", ":ܠܡܵܢܵܐ ܒܲܫܡܵܐ ܐܲܫܘܝܼ ܐܸܢܹܝܢ ܠܲܒܼܬܼܘܼ̈ܠܵܬܼܵܐ", "ܘܲܒܼܣܘܼܥܪ̈ܵܢܹܐ ܦܲܪܸܫ ܐܸܢܹܝܢ ܠܲܬܼܪܹܝܢ ܓܲܒܿܝܼ̈ܢ ܀", ":ܠܡܵܢ ܟܲܕܼ ܕܲܟܼ̈ܝܵܢ ܡ̣ܢ ܟܘܼ̈ܬܼܡ̇ܬܼܵܐ ܕܙܲܠܝܼܠܘܼܬܼܵܐ", "ܬܲܚܸܡ ܐܸܢܹܝܢ ܕܠܵܐ ܢܸܬܼܣ̈ܡܵܢ ܒܪܲܒܿܘܼܬܼ ܚܘܼܒܹܿܗ ܀", ":ܠܡܵܢܵܐ ܫܸܢܬܼܵܐ ܠܟܼܠܗܹܝܢ ܚܸܣܢܲܬ̤ ܘܦܵܫ̣ ܡ̣ܬܥܲܡܠܵܐ", "ܘܲܒܼܥܝܼܪܘܼܬܼܵܐ ܗܝ̤ ܬܘܼܒܼ ܟܲܕܼ ܗܝ̤ ܒܚܲܒܼ ܐܸܣܟܹܿܡܵܐ ܀", ":ܠܡܵܢ ܟܲܕܼ ܟܠܗܹܝܢ ܦܲܡܦܹܝܕܲܝ̈ܗܹܝܢ ܐܲܚܝܼ̈ܕܵܢ ܗ̣̄ܘܲܝ̈", "ܡܸܫܚܵܐ ܠܵܐ ܦܵܫ̣ ܐܸܠܵܐ ܒܲܠܚܘܿܕܸ ܠܚܲܟܿܝܼ̈ܡܵܬܼܵܐ ܀", ":ܐܸܢ ܕܘܼܒܵܪܹ̈ܐ ܕܲܒܼܬܼܘܼܠܘܼܬܼܵܐ ܦܠ݂ܲܚ ܫܲܘܝܵܐܝܼܬܼ", "ܠܡܵܢ ܫܘܼܚܠܵܦܵܐ ܕܚܲܟܿܝܼܡܘܼܬܼܵܐ ܘܲܕܸܣܲܟܼܠܘܼܬܼܵܐ ܀", ":ܐܸܢܗܘ̤ ܕܚܲܕܼ ܗ̄ܘ̣ܵܝ̈ ܐܲܟܼܡܵܐ ܕܚܲܕܼ ܗ̣̄ܘܲܝ̈ ܒܦܲܓܼܪܵܐ ܘܢܲܦܫܵܐ", "ܠܡܵܢ ܠܵܐ ܐܲܫܐܸܠ ܙܸܕܼܩܵܐ ܒܛܲܝܒܿܘܼ ܚܕܸܵܐ ܠܲܚܒܲܪܬܼܵܗ̇ ܀", ":ܠܡܵܢ ܫܲܕܲܕ ܗ̣̄ܘܲܝ̈ ܚܲܟܿܝܼ̈ܡܵܬܼܵܐ ܠܠܵܐ ܪ̈ܲܕܸܝܵܬܼܵܐ", "ܟܲܕܼ ܝܵܕ̈ܥܵܢ ܗ̣̄ܘܲܝ̈ ܕܠܵܐ ܡܸܙܕܲܒܲܢ ܡܸܫܚܵܐ ܒܛܝܼܡܹ̈ܐ ܀", ":ܘܐܸܢ ܫܲܪܝܼܪܵܐ ܕܡܸܙܕܲܒܲܢ ܗ̄ܘ̣ܵܐ ܡܸܫܚܵܐ ܒܛܝܼܡܹ̈ܐ", "ܠܡܵܢ ܠܵܐ ܗܸܢܹܝܢ ܙܲܒܸܿܢ ܡܸܫܚܵܐ ܘܲܫ̣ܩܲܠ ܛܝܼܡܹ̈ܐ ܀", ":ܘܐܸܢܗܘ̤ ܕܗܸܢܹܝܢ ܕܥܲܬܼܝܼܪ̈ܵܢ ܗ̣̄ܘܲܝ̈ ܠܵܐ ܙܲܒܸܿܢ ܗ̣̄ܘܲܝ̈", "ܡ̣ܢ ܫܵܩܹ̇ܠ ܗ̄ܘ̣ܵܐ ܡ̇ܙܘܿܢ ܚܲܝܵܘ̈ܗܝ ܘܝܵܗܹ̇ܒܼ ܠܲܐ̄ܚܪܹܝܢ ܀", ":ܘܐܸܢ ܕܹܝܢ ܐܸܙܲܠ ܚܲܣܝܼܪ̈ܵܬܼܵܐ ܠܡܸܙܒܲܢ ܡܸܫܚܵܐ", "ܠܡܵܢ ܠܵܐ ܩܵܘܝܼ ܚܲܬܼܢܵܐ ܕܢܸܥ̈ܠܵܢ ܒܲܚܕܼܵܐ ܫܲܘܝܘܼ ܀", ":ܠܡܵܢ ܦܲܢܝܼ ܠܗܹܝܢ ܕܠܵܐ ܝܵ̇ܕܲܥܢܵܐ ܣܘܼܥܪ̈ܵܢܲܝܟܹܿܝܢ", "ܕܗܵܐ ܝܵ̇ܕܲܥ ܗ̄ܘ̣ܵܐ ܕܲܢܛܝܼܪ̈ܵܢ ܗ̣̄ܘܲܝ̈ ܡ̣ܢ ܛܲܡܐܘܼܬܼܵܐ ܀", ":ܘܐܸܢ ܠܵܐ ܦܠܲܚ̣ ܗ̣̄ܘܲܝ̈ ܐܲܝܟ ܨܸܒܼܝܵܢܵܐ ܕܨܵܒܹ̇ܐ ܗ̄ܘ̣ܵܐ ܒܹܗ", "ܠܡܵܢ ܠܵܐ ܐܸܡ݂ܲܪ ܕܙܸܠܹ̈ܝܢ ܠܢܘܼܪܵܐ ܘܲܠܚܸܫܘܿܟܼܵܐ ܀", ":ܫܘܼܚܠܵܦ ܩܵܠܵܐ ܕܐܲܫܡܲܥ ܐܸܢܹܝܢ ܫܲܚܩ݂ܲܢܝ ܣܲܓܿܝܼ", "ܕܡܸܛܠ ܡܵܢܵܐ ܠܵܐ ܫܘܸܐ ܢܸܓܼܕܵܐ ܕܡܸܬܼܢܲܓܿܕܼܵܢܹ̈ܐ", ":ܒܠܵܐ ܫܲܘܝܘܼܬܼܵܐ ܕܲܓܼܙܵܪ ܕܝܼܢܗܹܝܢ ܬܡܲܗ̣ܘ ܚܘܼܫܵܒܲܝ̈", "ܕܐܲܝܟܲܢ ܠܵܐ ܢܦ݂ܲܠ ܒܗܵܘܬܼܵܐ ܕܢܘܼܪܵܐ ܥܲܡ ܥܲܬܝܼܪܵܐ ܀", ":ܘܐܸܢ ܥܲܡ ܒܝܼܫܹ̈ܐ ܦܵܫ̣ ܥܲܠ ܐܲܪܥܵܐ ܒܝܘܼܩܪܵܐ ܕܲܒܼܗܹܝܢ", "ܐܲܝܟܲܢ ܡܲܨܝܵܐ ܕܠܵܐ ܢܸܫܬܲܢ̈ܩܵܢ ܒܫܘܼܢܵܩܲܝ̈ܗܹܝܢ ܀", ":ܘܐܸܢ ܗܘ̤ ܕܠܲܐܬܼܪܵܐ ܕܲܡ̈ܣܲܟܿܝܵܢ ܗ̣̄ܘܲܝ̈ ܠܵܐ ܥܲܠ̣ ܘܲܚܙܲܝ̈", "ܡ̇ܢ ܝܘܼܬܼܪܵܢܵܐ ܡ̣ܢ ܚܘܼܡܣܵܢܵܐ ܕܲܒܼܬܼܘܼܠܘܼܬܼܗܹܝܢ ܀", ":ܠܡܵܢܵܐ ܫܚ݂ܲܩ ܗ̣̄ܘܲܝ̈ ܦܲܓܼܪܵܐ ܘܢܲܦܫܵܐ ܚܲܫܹ̈ܐ", "ܘܲܒܼܝܘܿܡ ܕܝܼܢܵܐ ܫ̣ܩܲܠ ܟܘܼܐܵܪܵܐ ܚܠܵܦ ܟܘܼܠܵܠܵܐ ܀", ":ܠܡܵܢ ܐܸܬܼܟܲܬܲܫ ܥܲܡ ܚܘܼܬܼܚܵܬܹ̈ܐ ܕܝܲܨܪܵܐ ܕܲܒܼܗܹܝܢ", "ܘܟܲܕܼ ܙܲܟܵܝܝܼܢ ܢܦ݂ܲܠ ܒܲܬܼܒܲܥܬܼܵܐ ܥܲܡ ܚܲܝܵܒܹ̈ܐ ܀", ":ܚܲܫܵܐ ܪܲܒܵܐ ܡܠܸܐ ܫܘܼܠܵܡܵܐ ܕܣܘܼܥܪ̈ܵܢܲܝܗܹܝܢ", "ܕܐܲܝܟܲܢ ܫܲܪܝܼ ܘܠܵܐ ܣܦ݂ܲܩ ܫܲܠܸܡ ܫܲܦܝܼܪ̈ܵܬܼܵܐ ܀", ":ܢܫܲܪܸܐ ܡ̇ܕܹܝܢ ܢܸܒܼܥܸܐ ܒܥܵܬܼܵܐ ܕܥܲܠ ܥܲܡܠܲܝܗܹ̈ܝܢ", "ܠܦܘܼܬܼ ܕܐܵܦ ܚܲܫܝܼܫ ܚܲܫܹܗ ܕܫܲܪܒܵܐ ܕܲܪ̈ܫܝܼܡܵܢ ܒܹܗ ܀", "ܢܸܒܼܥܹܐ ܕܐܲܝܟܲܢ ܟܬܼܝܼܒܼ ܕܐܸܬܿܕܲܡܝܲܬ̤ ܒܗܹܝܢ ܡܲܠܟܿܘܼܬܼܵܐ:", "ܕܗܵܐ ܠܵܐ ܣܦܲܩ ܗ̣̄ܘܲܝ̈ ܠܲܡܕܲܡܵܝܘܼ ܒܕܘܼܡܝܵܐ ܕܝܼܠܵܗ̇ ܀", ":ܠܡܵܢ ܠܵܐ ܥܠܲܝܗܹܝܢ ܐܵܡܲ݁ܪ ܕܕܼܵܡ̈ܝܵܢ ܠܗܵܝ̇ ܕܲܫܒܼܝܼܚܵܐ", "ܕܗܵܐ ܩܲܫܝܼܫܵܐ ܗ̄ܝܼ ܒܲܫܒܼܝܼܚܘܼܬܼܵܗ̇ ܡ̣ܢ ܟܠ ܕܲܒܼܪܸܐ ܀", ":ܐܸܬܿܕܲܡܝܲܬ̤ ܠܲܡ ܡܲܠܟܿܘܼܬܼ ܪܵܘܡ̇ܐ ܠܲܒܼܬܼܘܼ̈ܠܵܬܼܵܐ", "ܬܲܗܪܵܐ ܪܲܒܵܐ ܡ̇ܢ ܡܸܬܿܕܲܡܸܐ ܠܡܸܕܸܿܡ ܕܲܒܼܨܝܼܪ ܀", ":ܫܲܦܝܼܪ ܕܲܡܝܼ ܡܕܲܡܸܐ ܒܫܘܼܒܼܚܵܐ ܒܲܡܫܲܒܿܚܵܢܵܘ̈ܗܝ", "ܕܗܘ̤ ܡܨܸܐ ܡܕܲܡܸܐ ܘܗܸܢ̣ܘܿܢ ܠܵܐ ܡܨܼܝܢ ܠܲܡܕܲܡ̇ܝܘܼ ܀", ":ܒܡܲܠܟܿܘܼܬܼ ܪܵܘܡ̇ܐ ܘܲܒܼܒܼܘܼܣܵܡܵܐ ܕܠܵܐ ܡܸܬܼܡܲܠܲܠ", "ܗ̤ܝ ܕܹܝܢ ܡܕܲܡܝܵܐ ܒܲܕܩܵܪܝܵܐ ܠܗܘܿܢ ܨܹܝܕ ܒܘܼܣܵܡܵܗ̇ ܀", ":ܒܗܵܢܵܐ ܢܝܼܫܵܐ ܐܸܬܿܕܼܡܝܲܬ̤ ܠܲܢ ܠܐܲܪ̈ܥܵܢܵܝܹܐ", "ܕܲܒܼܝܲܕܼ ܕܘܼܡܝܵܗ̇ ܢܸܒܼܥܸܐ ܕܘܼܡܝܵܐ ܕܲܫܒܼܝܼ̈ܚܵܬܼܵܐ ܀", ":ܣܲܓܿܝܼ ܕܵܡܹ̇ܐ ܕܘܼܡܝܵܐ ܕܕܲܡܝܼ ܡܲܠܸܦ ܩܘܼܫܬܵܐ", "ܘܠܲܝܬܿ ܨܲܝܵܪܵܐ ܕܲܢܨܘܼܪ ܕܘܼܡܝܹܗ ܚܲܬܿܝܼܬܵܐܝܼܬܼ ܀", ":ܫܲܦܝܼܪ ܨܲܠܡܵܐ ܕܪܲܟܸܿܒܼ ܪܸܡܙܹܗ ܘܣ̣ܵܡ ܒܲܣܒܲܪܬܹܗ", "ܘܚܲܬܿܝܼܬܼܵܐܝܼܬܼ ܙܵܕܹܩ ܕܲܢܚܘܼܪ ܒܦܲܐܝܘܼܬܼ ܫܘܼܦܪܹܗ ܀", ":ܬܵܘ ܚܲܙܵܝܹ̈ܐ ܚܘܼܪܘ ܬܲܩܢܵܐܝܼܬܼ ܒܡܸܠܲܬܼ ܡܪܲܢ", "ܕܨܵܪܲܬ̤ ܐ̄ܢܵܫܵܐ ܘܡܲܠܟܿܘܼܬܼ ܪܵܘܡ̇ܐ ܒܝܘܼܩܢܵܐ ܕܥܲܡܠܹ̈ܐ ܀", ":ܥܲܡܠܹ̈ܐ ܕܐ̄ܢܵܫܵܐ ܨܵܪ ܒܲܣܒܲܪܬܹܗ ܡܚܲܕܸܿܬܼ ܐ̄ܢܵܫܵܐ", "ܘܲܩܒ݂ܲܥ ܐܸܢܘܿܢ ܒܲܕܼܡܘܼܬܼ ܨܲܠܡܵܐ ܩܕܼܵܡ ܚܲܙܵܝܹ̈ܐ ܀", ":ܠܵܗ̇ ܠܲܣܒܲܪܬܹܗ ܩܪ̣ܵܐ ܡܲܠܟܿܘܼܬܼܵܐ ܕܕܼܵܡ̇ܝܵܐ ܠܢܸܫܹ̈ܐ", "ܒܗܵܝ̇ ܕܲܡܣܲܒܿܪܵܐ ܡܲܠܟܿܘܼܬܼ ܪܵܘܡ̇ܐ ܠܲܒܼܢܲܝ̈ܢܵܫܵܐ ܀", ":ܒܩܲܪܝܼܒܼܘܼܬܼܵܗ̇ ܝܵܠ̇ܦܝܼܢ ܐ̄ܢܵܫܵܐ ܠܡܸܒܼܥܵܐ ܕܲܠܥܸܠ", "ܘܲܒܼܓܲܠܝܘܼܬܼܵܗ̇ ܚܵܙܹ̇ܝܢ ܫܘܼܦܪܵܐ ܕܲܣܬܼܝܼܪ̈ܵܬܼܵܐ ܀", ":ܥܠܹܝܗ̇ ܗ̄ܘ̣ ܐܸܡ݂ܲܪ ܗܵܝ̇ ܕܐܸܬܿܕܲܡܚܲܬ̤ ܠܲܒܼܬܼܘܼ̈ܠܵܬܼܵܐ", "ܒܚܲܕܼ ܕܲܡܚܵܘܝܵܐ ܕܘܼܒܵܪ ܚܲܝܹ̈ܐ ܕܠܵܐ ܙܘܼܘܵܓܼܵܐ ܀", ":ܒܫܸܡ ܒܬܼܘܼ̈ܠܬܼܵܐ ܩ̣ܪܵܐ ܠܲܟܼܢܘܼܫܝܵܐ ܕܲܡܗܲܝܡܸܢ ܒܹܗ", "ܟܲܕܼ ܡܲܠܸܦ ܠܲܢ ܕܕܲܟܼܝܘܼ ܬܵܒܲܥ̇ ܡ̣ܢ ܫܲܡܵܫܵܘ̈ܗܝ ܀", ":ܒܐܸܣܟܹܿܝܡ ܢܸܫܹ̈ܐ ܨܵܪܹܗ ܠܝܘܼܩܢܵܐ ܕܨܸܒܼܝܵܢ ܚܘܼܒܹܿܗ", "ܒܗܵܝ̇ ܕܲܒܼܢܸܫܹ̈ܐ ܒܟܼܝܼܚ ܐܸܣܟܹܿܡܵܐ ܕܲܟܼܢܝܼܟܼܘܼܬܼܵܐ ܀", ":ܠܓܲܒܼܪܹ̈ܐ ܘܢܸܫܹ̈ܐ ܚ̣ܒܲܫ ܒܲܛܝܵܪܹ̈ܐ ܕܡܸܠܲܬܼ ܦܘܼܡܹܗ", "ܕܡܲܠܸܦ ܕܲܡܨܲܝܢ ܬܪ̈ܲܝܗܘܿܢ ܬܸܓܼܡܹ̈ܐ ܠܡܸܚܵܐ ܒܕܲܟܼܝܘܼ ܀", ":ܐܸܠܘܼ ܨܵܪܹܗ ܠܝܘܼܩܢܵܐ ܕܡܸܠܬܹܗ ܒܐܸܣܟܹܿܝܡ ܓܲܒܼܪܹ̈ܐ", "ܡܸܣܬܲܒܼܪܵܐ ܗ̄ܘ̣ܵܬܼ ܕܛܵܟ ܡܲܣܠܲܝ ܗ̄ܘ̣ܵܐ ܬܸܓܼܡܵܐ ܕܢܸܫܹ̈ܐ ܀", ":ܚܲܟܿܝܼܡܵܐܝܼܬܼ ܨܵܪ ܢܸܩܼ̈ܒܼܵܬܼܵܐ ܒܲܨܠܸܡ ܡܸܠܬܹܗ", "ܕܠܵܐ ܢܸܬܼܦܲܠܲܓܼ ܟܝܵܢܵܐ ܫܲܘܝܵܐ ܠܲܡ̈ܢܵܘܵܬܼܵܐ ܀", ":ܟܠܹܗ ܟܝܵܢܲܢ ܨܵܪ ܚܵܘܝܼ ܠܲܢ ܒܹܗ ܒܲܟܼܝܵܢܲܢ", "ܕܢܗܘܸܐ ܦܫܝܼܩ ܠܲܢ ܠܲܡܚܵܪ ܫܲܦܝܼܪ ܒܟܼܠ ܕܲܩܢܹܝܢܲܢ ܀", ":ܫܲܦܝܼܪ̈ܵܬܲܢ ܘܲܫܟܼܝܼܪ̈ܵܬܲܢ ܓܠ̣ܵܐ ܒܦܸܠ̈ܐܵܬܹܗ", "ܘܛܘܼܒܹ̈ܐ ܘܢܸܓܼ̈ܕܹܿܐ ܕܲܥܬܼܝܼܕܼܝܼܢ ܠܲܢ ܨܵܪ ܚܵܘܝܼ ܠܲܢ ܀", ":ܠܲܬܼܪܹܝܢ ܬܸܓܼܡܝܼ̈ܢ ܦܲܠܓܹܗ ܠܪܲܗܛܵܐ ܕܕܼܘܼܒܵܪ ܚܲܝܲܝ̈ܢ", "ܘܲܠܚܲܕܼ ܣܵܡ̣ ܠܹܗ ܫܡܵܐ ܚܲܟܿܝܼܡܵܐ ܘܠܲܐ̄ܚܪܹܝܢ ܣܲܟܼܠܵܐ ܀", ":ܒܚܲܟܿܝܼ̈ܡܵܬܼܵܐ ܦܲܚܸܡ ܪܲܗܛܵܐ ܕܲܓܼܡܝܼܪܘܼܬܼܵܐ", "ܘܲܒܼܣܲܟܼ̈ܠܵܬܼܵܐ ܕܲܡܝܼ ܠܥܲܡܠܹ̈ܐ ܒܨܝܼܪܲܝ ܚܘܼܒܵܐ ܀", ":ܠܗܘܿܢ ܗ̄ܘ̣ ܠܥܲܡܠܹ̈ܐ ܩܪ̣ܵܐ ܠܲܡܦܹܝܕܼܵܐ ܕܲܡܬܲܩܢܝܼܢ ܗ̄ܘ̣ܵܘ", "ܒܗܵܝ̇ ܕܲܥܡ݂ܲܠܘ ܗ̄ܘ̣ܵܘ ܐܵܦܸܢ ܠܵܐ ܥ̣ܡܲܠ ܒܲܚܕܵܐ ܫܲܘܝܘܼ ܀", ":ܠܵܐ ܫܲܘܝܘܼܬܼܵܐ ܕܥܲܡܠܹ̈ܐ ܥܸܒܼܕܲܬ̤ ܕܢܸܚܣܲܪ ܡܸܫܚܵܐ", "ܕܐܸܠܘܼ ܫܘܹܝܢ ܗ̄ܘ̣ܵܘ ܠܵܐ ܚܵܣܲܪ ܗ̄ܘ̣ܵܐ ܡܸܕܲܡ ܕܲܫܘܸܐ ܀", ":ܒܡܸܫܚܵܐ ܕܚܵܣܲ݁ܪ ܒܨܝܼܪܘܼܬܼ ܥܲܡܠܹ̈ܐ ܨܵܪ ܚܵܘܝܼ ܠܲܢ", "ܕܢܵܚܘܿܒܼܝܼܢ ܗ̄ܘ̣ܵܘ ܘܠܵܐ ܕܲܗܝܼܢܝܼܢ ܒܚܘܼܒܵܐ ܘܪ̈ܲܚܡܹܐ ܀", ":ܠܪ̈ܲܚܡܹܐ ܟܲܢܝܼ ܒܲܫܡܵܐ ܕܡܸܫܚܵܐ ܡܫܝܼܚܵܐ ܕܚܵܢ݂ܲܢ", "ܕܲܟܼܡܵܐ ܕܚܵܢ݂ܲܢ ܗܵܟܲܢ ܢܹܚܘܼܢ ܠܲܟܼ̈ܢܵܘܵܬܲܢ ܀", ":ܠܡܸܫܚܵܐ ܕܲܡܝܹܗ ܠܐܲܝܢܵܐ ܕܚܵܐܹ̇ܢ ܠܲܟܼ̈ܢܵܘܵܬܹܗ", "ܕܒܲܕܼܡܘܼܬܼ ܡܸܫܚܵܐ ܡܢܝܼܚ ܚܘܼܫܵܒܹ̈ܐ ܐܲܝܟ ܕܲܠܪܸ̈ܓܼܫܹܐ ܀", ":ܒܸܠܥܵܕܼ ܡܸܫܚܵܐ ܨܵܪܹܗ ܠܝܘܼܩܢܵܐ ܕܡܲܪ̈ܵܚܵܬܼܵܐ", "ܒܲܪ ܠܵܐ ܪܲܟܸܿܟ ܦܸܬܼܓܼܵܡܲܝ̈ܗܹܝܢ ܫܘܼܚܢܵܐ ܕܥܵܘ̣ܠܵܐ ܀", ":ܒܡܸܫܚܵܐ ܡܲܕܿܟܹܗ ܠܕܼܘܼܒܵܪ ܚܲܝܹ̈ܐ ܕܚܲܟܿܝܼ̈ܡܵܬܼܵܐ", "ܕܚܲܢ ܘܐܸܬܼܪܲܚܲܡ ܘܕܲܗܸܢ ܦܲܓܼܪܵܐ ܘܢܲܦܫܵܐ ܐܲܟܲܚ̄ܕܼ ܀", ":ܒܡܸܫܚܵܐ ܕܪ̈ܲܚܡܹܐ ܕܲܗܝܼܢܝܼܢ ܗ̄ܘ̣ܵܘ ܕܘܼܒܵܪ̈ܲܝܗܹܝܢ", "ܥܲܠ ܗܵܝ̇ ܩܵܘܝܘܼ ܘܠܵܐ ܐܸܬܼܦܲܟܲܪܘ ܒܫܘܼܚܬܵܐ ܕܙܲܒܼܢܵܐ ܀", "ܡܥܵܕܼܝܼܢ ܐܸܢܘܿܢ ܐܵܦ ܨܲܝܵܪܹ̈ܐ ܠܡܸܣܥܲܪ ܗܵܕܹܐ:", "ܕܲܒܼܝܲܕܼ ܡܸܫܚܵܐ ܢܸܛܪܘܼܢ ܨܲܠܡܹ̈ܐ ܕܠܵܐ ܚܘܼܒܵܠܵܐ ܀", ":ܡܸܫܚܵܐ ܡܡܲܕܸܿܟ ܥܲܡ ܣܲܡܡܵܢܹ̈ܐ ܨܵܐܲܪ ܨܲܠܡܹ̈ܐ", "ܕܲܒܼܝܲܕܼ ܗܵܕܹܐ ܢܩܵܘܸܐ ܨܲܠܡܹܗ ܕܠܵܐ ܫܘܼܓܼܢܵܝܵܐ ܀", ":ܘܐܸܢ ܨܲܒܵܪܹ̈ܐ ܝܼܕܲܥܘ ܕܢܸܛܪܘܼܢ ܨܲܠܡܹ̈ܐ ܫܐܝܼܠܹ̈ܐ", "ܟܡܵܐ ܙܵܕܹܩ ܗ̄ܘ̣ܵܐ ܠܐ̄ܢܵܫܵܐ ܠܡܸܛܲܪ ܨܠܸܡ ܝܘܼܩܢܲܝ̈ܗܘܿܢ ܀", ":ܠܠܵܐ ܒܛܝܼܠܘܼܬܼܗܘܿܢ ܟܥܲܠ ܝܘܼܩܢܲܝ̈ܗܘܿܢ ܒܣ݂ܲܪ ܦܵܪܘܿܩܲܢ", "ܒܫܸܡ ܣܟܼ̈ܠܵܬܼܵܐ ܕܠܵܐ ܫܩ݂ܲܠ ܡܸܫܚܵܐ ܒܲܙܘܵܕܲܝ̈ܗܘܿܢ ܀", ":ܠܲܚܦܝܼܛܘܼܬܼܵܐ ܕܨܸܒܼܝܵܢ ܛܵܒܹ̈ܐ ܩܲܠܸܣ ܘܐܵܘܪܸܒܼ", "ܒܚܲܟܿܝܼ̈ܡܵܬܼܵܐ ܕܲܚܠ݂ܲܛ ܡܸܫܚܵܐ ܒܣܘܼܥܪ̈ܵܢܲܝܗܹܝܢ ܀", ":ܒܓܼܵܘ ܡܸܢܝܵܢܵܐ ܕܥܸܣܪ̈ܵܬܲܝܗܹܝܢ ܚ̣ܒܲܫ ܟܠ ܕܲܥܒܼܝܼܕܼ", "ܪܸܪܓܼܝܼܓܼ ܣܲܓܿܝܼ ܕܲܢܩܲܒܿܠܘܼܢܵܝܗܝ ܒܝܘܿܡ ܓܸܠܝܵܢܹܗ ܀", ":ܠܝܘܿܡ ܓܸܠܝܵܢܹܗ ܩ̣ܪܵܐ ܡܹܐܬܼܝܼܬܹܗ ܕܚܲܬܼܢܵܐ ܕܐܵܬܹ̇ܐ", "ܘܲܒܼܬܼܘܼ̈ܠܵܬܼܵܐ ܕܢܵܦ̈ܩܵܢ ܠܐܘܼܪܥܹܗ ܓܡܝܼܪܹ̈ܐ ܟܠܗܘܿܢ ܀", ":ܫܸܢܬܼܵܐ ܕܐܸܡ݂ܲܪ ܕܲܕܼܡܸܟ ܟܠܗܹܝܢ ܒܲܚܕܼܵܐ ܫܲܘܝܘܼ", "ܡ̇ܘܬܵܐ ܕܐܲܫܘܝܼ ܠܛܵܒܹ̈ܐ ܘܒܼܝܼܫܹ̈ܐ ܒܚܲܕܼ ܚܘܼܒܵܠܵܐ ܀", ":ܩܥܵܬܼܵܐ ܕܲܗܘ̤ܿܬܼ ܒܦܸܠܓܿܘܼܬܼ ܠܸܠܝܵܐ ܘܢܵܕܼ ܕܲܡ̈ܟܵܬܼܵܐ", "ܩܵܠ ܦܘܼܩܪܵܢܵܐ ܗ̄ܘ̣ ܕܩܵܪܹܐ ܒܚܲܪܬܼܵܐ ܘܲܡܢܲܚܸܡ ܟܠ ܀", ":ܒܦܸܠܓܿܘܼܬܼ ܠܸܠܝܵܐ ܐܸܡ݂ܲܪ ܕܐܵܬܹ̇ܐ ܚܲܬܼܢܵܐ ܕܡܲܟܼܪܲܢ", "ܒܗܵܝ̇ ܕܐܵܦ ܚܲܬܼܢܹ̈ܐ ܒܠܸܠܝܵܐ ܢܵܣ̇ܒܿܝܼܢ ܠܲܡܟܼܝܼܪ̈ܵܬܼܵܐ ܀", ":ܕܩܵܡ̣ ܫܲܘܝܵܐܝܼܬܼ ܗܵܠܹܝܢ ܕܐܲܟܼܬܸܿܒܼ ܥܲܠ ܥܲܡܠܲܝ̈ܗܹܝܢ", "ܩܝܵܡܬܵܐ ܕܟܼܠܢܵܫ ܚܵܘܝܼ ܠܟܼܠܢܵܫ ܕܩܵܐܹ̇ܡ ܟܠܢܵܫ ܀", ":ܒܚܲܕܼ ܠܲܡܦܹܝܕܹ̈ܐ ܕܚܲܡܸܫ ܕܲܕܼܥܸܟ ܠܚܲܪ̈ܡܹܐ ܟܵܘܸܢ", "ܕܐܸܢ ܠܵܐ ܚܵܢ̇ܝܼܢ ܠܵܐ ܡܸܬܼܚܲܢܢܝܼܢ ܒܕܝܼܢܵܐ ܕܲܥܬܼܝܼܕܼ ܀", ":ܕܠܵܐ ܨܲܒܲܝ̈ ܙܲܒܸܿܢ ܚܲܟܿܝܼ̈ܡܵܬܼܵܐ ܠܗܸܕܝܘܿܛܵܬ̈ܐ", "ܡܸܓܼܠܵܐ ܓܠ̣ܵܐ ܠܲܢ ܕܠܵܐ ܐܝܼܬܼ ܬܲܡ̇ܢ ܠܡܸܫܐܲܠ ܪ̈ܲܚܡܹܐ ܀", ":ܕܲܬܼܢܲܝ̈ ܘܐܸܡ݂ܲܪ ܕܕܲܡ ܠܵܐ ܢܸܣܦܲܩ ܠܲܢ ܠܲܡ ܘܲܠܟܹܝܢ", "ܐܵܘܕܲܥ ܕܲܙܥܘܿܪ ܥܲܡܠܲܢ ܕܲܬܼܢܵܢ ܡ̣ܢ ܦܘܼܪܥܵܢܲܢ ܀", ":ܕܫܲܕܲܪ ܐܸܢܹܝܢ ܠܡܸܙܒܲܢ ܡܸܫܚܵܐ ܡ̣ܢ ܟܲܪ ܕܲܫܟܼܝܼܚ", "ܚܵܘܝܼ ܕܐܼܝܼܬܼ ܗ̄ܘ̣ ܐܲܬܼܪܵܐ ܠܲܡܚܵܢ ܐܸܠܘܼ ܚܲܢ ܗ̣̄ܘܲܝܢ ܀", ":ܕܥܲܕܼ ܦܵܢ̈ܝܵܢ ܗ̣̄ܘܲܝ̈ ܡ̣ܢ ܟܲܕ ܕܐܸܙܲܠ ܐܸܬܼܵܐ ܚܲܬܼܢܵܐ", "ܠܵܐ ܝܼܕܲܥܬܼܵܐ ܗ̄ܝܼ ܕܠܵܐ ܪܓܼܝܼܫܝܼܢܲܢ ܐܸܡܲܬܼܝ ܕܐܵܬܹܐ ܀", ":ܕܥܲܠ̣ ܥܲܡ ܚܲܬܼܢܵܐ ܚܲܟܿܝܼ̈ܡܵܬܼܵܐ ܘܐܸܬܿܬܿܚܸܕܼ ܬܲܪܥܵܐ", "ܟܹܐܢܹ̈ܐ ܐܸܢܘܿܢ ܕܥܵܐ̇ܠܝܼܢ ܘܢܵܚ̇ܝܼܢ ܒܲܠܡܹܐܝܼܢ ܫܲܝܢܵܐ ܀", "ܕܦܵܫ̣ ܣܲܟܼܠܵܬܼ̈ܐ ܠܒܲܪ ܡ̣ܢ ܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ:", "ܒܝܼܫܹ̈ܐ ܐܸܢܘܿܢ ܕܦܵܝ̇ܫܝܼܢ ܒܐܲܪܥܵܐ ܠܡܸܫܬܲܢܵܩܘܼ ܀", ":ܕܲܟܼܬܼܝܼܒܼ ܕܲܩܪ̈ܲܝ ܠܵܐ ܪ̈ܲܕܝܵܬܼܵܐ ܡ̇ܪܲܢ ܡ̇ܪܲܢ", "ܣܲܒܼܪܵܐ ܗ̄ܘ̣ ܕܲܟܼܒܲܪ ܚܵܢܝܼܢ ܪ̈ܲܚܡܹܐ ܠܲܕܼܚܲܛܵܚܢ ܀", ":ܥܲܠ ܥܲܡܠܲܝ̈ܗܹܝܢ ܕܕܲܠܵܐ ܒܘܼܝܵܢ ܡܸܬܼܪ̈ܲܥܝܵܢ ܗ̣̄ܘܲܝ̈", "ܕܛܵܟ ܠܵܐ ܛܵܠܹ̇ܡ ܗܵܘ̇ ܒܲܣܝܼܡܵܐ ܠܕܘܼܒܵܪ̈ܲܝܗܹܝܢ ܀", ":ܕܲܩܪ̈ܲܝ ܗܸܢܹܝܢ ܘܦܲܢܝܼ ܗܘ̤ ܠܗܹܝܢ ܕܠܵܐ ܝܵ̇ܕܲܥ ܐ̄ܢܵܐ", "ܠܚܘܼܒܵܐ ܕܠܵܐ ܚܠܝܼܛ ܒܪܸܚܡܲܬܼ ܚܲܒܼܪ̈ܵܘܗܝ ܠܵܐ ܨܒܼܵܐ ܕܢܸܕܲܥ ܀", ":ܕܠܵܐ ܝܵ̇ܕܲܥ ܐ̄ܢܵܐ ܠܟܹܝܢ ܐܸܡ݂ܲܪ ܗ̄ܘ̣ܵܐ ܠܠܵܐ ܪ̈ܲܕܼܝܵܬܼܵܐ", "ܕܠܵܐ ܝܼܕܲܥܬܹܿܝ̈ܢ ܠܡܸܓܼܡܲܪ ܨܸܒܼܝܵܢܝ ܒܝܲܕܼ ܚܵܘܣܵܢܵܐ ܀", ":ܬܲܪܥܵܐ ܐܸܬܿܬܿܚܸܕܼ ܒܐܲܦܲܝ̈ ܕܠܒܲܪ ܘܠܵܐ ܥܲܠ̣ ܥܲܡܹܗ", "ܪܩܥܐ ܗ̄ܘ̣ ܕܲܠܥܸܠ ܕܡ̇ܐ ܕܥܲܠ̣ܘ ܛܵܒܹ̈ܐ ܐܲܚܕܹܿܗ ܪܸܡܙܵܐ ܀", ":ܪܸܡܙܵܐ ܗܵܘܹ̇ܐ ܟܘܼܪ ܒܘܼܚܪܵܢܵܐ ܠܛܵܒܹ̈ܐ ܘܒܼܝܼܫܹ̈ܐ", "ܘܦܵܪܹܫ ܟܹܐܢܹ̈ܐ ܡ̣ܢ ܥܵܘܵܠܹ̈ܐ ܒܪܸܬܼܚܵܐ ܕܚܘܼܒܹܿܗ ܀", ":ܪܲܒܿ ܦܘܼܪܫܵܢܵܐ ܕܗܵܘܹ̇ܐ ܬܲܡ̇ܢ ܒܹܝܬܼ ܚܲܕ ܠܲܐ̄ܚܪܹܝܢ", "ܘܠܵܐ ܡܸܬܼܡܲܫܚܵܐ ܪܲܚܝܼܩܘܼܬܼܵܐ ܕܪܵܘܡܵܐ ܘܥܘܼܡܩܵܐ ܀", ":ܪܲܡ ܘܲܡܥܲܠܲܝ ܪܵܘܡ̇ܐ ܕܟܹܐܢܹ̈ܐ ܡ̣ܢ ܟܠ ܪܘܡܝܼܢ", "ܘܥܲܡܝܼܩܵܐ ܗ̄ܝܼ ܛܵܒܼ ܗܵܘܬܼܵܐ ܕܒܼܝܼܫܹ̈ܐ ܡ̣ܢ ܟܠ ܥܘܼܡܩܝܼ̈ܢ ܀", ":ܦܲܐܝܵܐ ܚܙܵܬܼܵܐ ܕܪ̈ܵܚܡܲܝ ܚܘܼܒܵܐ ܡ̣ܢ ܟܠ ܕܲܦܐܹܐ", "ܘܲܫܟܼܝܼܪ ܓܵܘܢܵ ܕܢܲܟܿܘܼܠܬܼܵܢܹ̈ܐ ܡ̣ܢ ܟܠ ܕܲܫܟܼܝܼܪ ܀", ":ܠܲܝܬܿ ܠܵܗ̇ ܦܸܚܡܵܐ ܠܗܵܝ̇ ܬܸܫܒܿܘܿܚܬܵܐ ܕܲܒܼܢܲܝ̈ ܢܘܼܗܪܵܐ", "ܘܠܵܐ ܬܘܼܒܼ ܕܘܼܡܝܵܐ ܠܲܫܟܼܝܼܪܘܼܬܼܵܐ ܕܲܒܼܢܲܝ̈ ܚܸܫܟܵܐ ܀", ":ܢܲܗܝܼܪܘܼܬܼܵܐ ܘܚܸܫܘܿܟܼܘܼܬܼܵܐ ܡܚܵܘܝܵܐ ܠܟܼܠܢܵܫ", "ܕܒܲܐܝܼܠܹܝܢ ܥܲܡܠܹ̈ܐ ܐܲܥܢܝܼ ܢܲܦܫܹܗ ܒܥܘܼܡܪܵܐ ܕܲܬܼܢܵܢ ܀", ":ܚܙܵܬܼܵܐ ܕܓܼܘܼܫܡܵܐ ܗܵܘ̇ܝܵܐ ܣܵܗ̇ܕܵܐ ܥܲܠ ܪܸܥܝܵܢܵܐ", "ܘܲܡܟܲܐܪܵܐ ܠܹܗ ܒܐܲܝܠܹܝܢ ܕܲܣܥ݂ܲܪ ܟܲܕܼܒܼܵܐܝܼܬܼ ܀", ":ܡܸܢܹܗ ܕܦܲܓܼܪܵܐ ܢܵܒܲ݁ܥ ܫܘܼܒܼܚܵܐ ܐܵܦ ܟܘܼܐܵܪܵܐ", "ܘܗܘ̤ ܠܹܗ ܗܵܘܹ̇ܐ ܡܦܲܠܸܓܼ ܛܘܼܒܹ̈ܐ ܘܡܲܣܪܲܚ ܢܸܓܼ̈ܕܹܿܐ ܀", ":ܗܘ̤ ܒܲܪܢܵܫܵܐ ܡܢܲܓܸܿܕܼ ܢܲܦ̰ܫܹܗ ܒܐܲܝܠܹܝܢ ܕܲܚܝ̣ܛܵܐ", "ܘܐܲܝܟ ܕܲܝܵܢܵܐ ܒܵܣܲ݁ܪ ܗܵܘܢܹܗ ܠܲܫܟܼܝܼܪ̈ܵܬܹܗ ܀", ":ܟܠ ܐ̄ܢܵܫ ܚܵܙܹ̇ܐ ܡܘܼܡܹ̈ܐ ܕܢܲܦܫܹܗ ܘܕܲܟܼܢܵܘܵܬܹ̈ܗ", "ܘܠܵܐ ܐ̄ܢܵܫ ܛܵܫܹ̇ܐ ܠܵܐ ܡ̣ܢ ܢܲܦܫܹܗ ܘܠܵܐ ܡ̣ܢ ܚܲܒܼܪ̈ܵܘܗܝ ܀", ":ܒܟܼܠܹܗ ܟܝܵܢܵܐ ܕܲܡܠܝܼܠܘܼܬܼܵܐ ܚܵܐ̇ܲܪ ܐ̄ܢܵܫ", "ܘܟܼܠ ܒܹܗ ܚܵܐ̇ܲܪ ܒܗܵܘ̇ ܐܸܣܟܹܿܝܡܵܐ ܕܚܵܘܪܵܐ ܕܝܼܠܹܗ ܀", ":ܟܠ ܡܸܬܼܒܲܩܸܐ ܒܚܲܕܼ ܒܲܪܢܵܫܵܐ ܚܲܬܿܝܼܬܼܵܐܝܼܬܼ", "ܘܗܘ̤ ܒܲܪܢܵܫܵܐ ܡ̇ܬܲܚ ܗܵܘܢܹܗ ܨܼܝܕ ܟܠ ܕܲܚܙ̣ܵܝܗܝ ܀", "ܠܲܝܬܿ ܒܲܥܒܼܝܼܪܹ̈ܐ ܕܛܵܫܹܐ ܬܲܡ̇ܢ ܡ̣ܢ ܒܲܪ ܙܵܘܓܸܿܗ:", "ܘܠܵܐ ܬܘܼܒܼ ܡܸܢܹܗ ܡܨܸܐ ܡܸܬܿܛܲܫܹܐ ܟܢܵܬܹܗ ܘܚܲܒܼܪܹܗ ܀", ":ܠܐܲܪܒܲܥܦܸܢ̈ܝܵܢ ܪܵܗ̇ܛܵܐ ܚܙܵܬܼܵܐ ܩܲܠܝܼܠܵܐܝܼܬܼ", "ܘܲܡܣܲܝܟܼܵܐ ܠܗܹܝܢ ܠܓܼܵܘ ܡ̣ܢ ܚܵܘܪܵܐ ܕܲܒܼܓܼܵܘ ܓܘܼܫܡܵܐ ܀", ":ܐܘܿ ܬܸܕܼܡܘܼܪܬܵܐ ܕܗܵܘܿܝܵܐ ܒܐ̄ܢܵܫܵܐ ܡ̣ܢ ܥܵܒܼ̇ܘܿܕܹܗ", "ܕܲܡܣܲܝܸܟ ܠܹܗ ܠܪܵܘܡ̇ܐ ܘܥܘܼܡܩܵܐ ܒܲܡܣܲܝܟܼܘܼܬܹܗ ܀", ":ܡܣܲܝܸܟ ܟܠܹܗ ܦܲܓܼܪܵܐ ܘܢܲܦܫܵܐ ܒܲܚܕܼܵܐ ܕܘܼܟܵܐ", "ܘܪܲܚܝܼܩ ܡ̣ܢ ܟܠ ܘܩܲܪܝܼܒܼ ܠܹܗ ܟܠ ܐܲܝܟ ܩܲܪܝܼܒܼܵܐ ܀", ":ܒܟܼܠ ܕܘܼܟ ܐܝܼܬܼܵܘܗܝ ܟܲܕܼ ܗܘ̤ ܐܝܼܬܼܵܘܗܝ ܒܲܚܕܼܵܐ ܕܘܼܟܵܐ", "ܘܗܵܢܵܘ̇ ܬܲܗܪܵܐ ܕܐܝܼܬܼܵܘܗܝ ܨܼܝܕܼ ܟܠ ܘܠܲܝܬܵܘܗܝ ܨܹܝܕܼ ܟܠ ܀", ":ܒܐܲܠܵܗܘܼܬܼܵܐ ܡܕܲܡܸܐ ܒܛܲܟܼܣܵܐ ܕܗܵܘܹ̇ܐ ܨܹܐܕܼܵܘܗܝ", "ܕܐܝܼܬܹܝܗ̇ ܒܟܼܠ ܕܘܼܟ ܘܠܵܐ ܡܸܬܿܕܲܪܟܵܐ ܕܐܲܝܟܲܢ ܐܝܼܬܹܝܗ̇ ܀", ":ܒܝܲܕܼ ܣܘܼܥܪ̈ܵܢܹܐ ܫܵܠ̇ܡܵܐ ܨܹܐܕܼܵܘܗܝ ܗܵܒ̇ ܒܲܪܬܼ ܩܵܠܵܐ", "ܕܨܲܠܡܵܐ ܗ̄ܘ̣ ܐ̄ܢܵܫܵܐ ܕܲܡܬܲܩܢܵܢܹܗ ܘܣܲܓܿܝܼ ܕܵܡܹ̇ܐ ܀", ":ܕܵܡܹ̇ܐ ܒܗܵܕܹܐ ܕܲܗܘ̤ܵܐ ܒܟܼܠ ܕܘܼܟ ܟܲܕܼ ܠܵܐ ܐܝܼܬܼܵܘܗܝ", "ܘܒܼܵܩܹܵܐ ܕܟܲܣ̈ܝܵܢ ܒܓܼܵܘ ܪܸܥܝܵܢܵܐ ܕܝܼܠܹܗ ܘܲܕܼܟܼܠ ܀", ":ܐܲܝܟ ܥܵܒܲܘܿܕܼܵܐ ܒܵܚܲ݁ܪ ܥܵܘ̣ܠܵܐ ܕܲܟܼܣܸܐ ܒܢܲܦܫܵܐ", "ܘܲܒܼܒܼܘܼܚܪܵܢܹܗ ܡܦܲܪܸܫ ܣܲܢܝܵܐ ܡ̣ܢ ܫܲܦܝܼܪܵܐ ܀", ":ܡܲܢ̣ܘ ܣܵܦܹ̇ܩ ܕܢܸܬܼܢܸܐ ܒܡܸܠܹ̈ܐ ܪܲܒܿܘܼܬܼ ܕܲܪܓܹܗ", "ܕܒܲܪ ܕܲܚܝܼܚܵܐ ܕܡܲܡܠܸܟ ܪܸܡܙܹܗ ܥܲܡ ܟܠ ܘܲܒܼܟܼܠ ܀", ":ܡܲܢ̣ܘ ܝܵ̇ܕܲܥ ܕܥܲܡ ܪܲܒܿܘܼܬܹܗ ܢܨܘܼܪ ܐܵܦ ܫܸܦܠܹܗ", "ܕܟܲܕܼ ܐܝܼܬܼ ܡܸܢܹܗ ܕܡܲܡܠܸܟ ܥܲܠ ܟܠ ܐܝܼܬܼ ܕܫܝܼܛ ܡ̣ܢ ܟܠ ܀", ":ܡ̣ܿܢ ܠܵܐ ܢܸܬܼܗܲܪ ܒܚܲܕܼ ܦܘܼܪܫܵܢܵܐ ܕܗܵܘܹ̇ܐ ܨܹܐܕܼܵܘܗܝ", "ܕܡܸܢܹܗ ܒܪܵܘܡ̇ܐ ܘܡܸܢܹܗ ܒܥܘܼܡܩܵܐ ܒܫܘܼܒܼܚܵܐ ܘܨܲܥܪܵܐ ܀", ":ܡ̣ܿܢ ܠܵܐ ܢܸܚܕܹܿܐ ܘܡܲܢ ܠܵܐ ܢܲܟܼܪܸܐ ܥܲܠ ܬܲܪ̈ܬܲܝܗܹܝܢ", "ܡ̇ܐ ܕܡܸܬܼܒܲܩܸܐ ܒܛܘܼܒܹ̈ܐ ܕܛܵܒܹ̈ܐ ܘܢܸܓܼ̈ܕܹܿܐ ܕܒܼܝܼܫܹ̈ܐ ܀", ":ܡܲܢ ܠܵܐ ܢܹܐܡܲܪ ܕܪܲܒܿ ܒܲܪܢܵܫܵܐ ܘܫܝܼܛ ܒܲܪܢܵܫܵܐ", "ܟܲܕܼ ܚܵܙܹ̈ܐ ܠܹܗ ܒܡܲܠܟܿܘܼܬܼ ܪܵܘܡ̇ܐ ܘܲܒܼܓܗܲܢܵܐ ܀", ":ܫܘܼܒܼܚܹܗ ܘܨܲܥܪܹܗ ܚܙܹ̇ܝܬܼ ܟܲܕܼ ܨܝܼܪܝܼܢ ܒܕܲܦܵܐ ܕܣܸܦܪܹ̈ܐ", "ܘܲܚܕܝܼܬܼ ܘܐܲܟܼܪܝܼܬܼ ܥܲܠ ܫܝܼܛܘܼܬܹܗ ܘܥܲܠ ܪܘܼܡܪܵܡܹܗ ܀", "ܒܬܲܪܬܹܿܝܢ ܕܸܡ̈ܘܵܢ ܨܵܪܹܗ ܪܡܙܵܐ ܠܝܘܼܩܢܵܐ ܕܨܲܠܡܹܗ.", "ܘܐܲܠܦܹܗ ܕܢܸܗܪܘܿܓܼ ܒܲܫܒܼܝܼ̈ܚܵܬܹܗ ܘܒܲܫܟܼܝܼܪ̈ܵܬܹܗ ܀", ":ܒܦܸܠ̄ܐܬܼܵܐ ܓܠ̣ܵܐ ܠܲܢ ܥܲܠ ܦܘܼܪܫܵܢܵܐ ܕܗܵܘܹ̇ܐ ܠܚܲܪܬܼܵܐ", "ܕܢܸܗܘܸܐ ܪܵܢܹ̇ܐ ܠܡܸܦܪܲܫ ܫܲܦܝܼܪ ܩܕܼܵܡ ܗܵܘ̇ ܝܵܘܡ̇ܐ ܀", ":ܒܲܒܼܬܼܘܼ̈ܠܵܬܼܵܐ ܐܲܠܦܹܗ ܪܲܗܛܵܐ ܕܙܲܕܿܝܼܩܘܼܬܼܵܐ", "ܕܢܸܗܘܸܐ ܦܵܠ̇ܲܚ ܕܲܟܼܝܘܼܬܼ ܢܲܦܫܵܐ ܕܠܵܐ ܒܘܼܣܪܵܢܵܐ ܀", ":ܒܝܲܕܼ ܦܸܠܐܬܼܵܐ ܕܪܲܫ̣ ܠܹܗ ܐܘܼܪܚܵܐ ܕܥܲܡܠܹ̈ܐ ܫܒܼܝܼܚܹ̈ܐ", "ܕܢܸܪܕܹܿܐ ܫܲܦܝܼܪ ܠܘܲܥܕܵܐ ܕܚܲܝܹ̈ܐ ܠܘܵܬܼ ܫܘܼܠܵܡܵܐ ܀", ":ܒܚܲܟܿܝܼ̈ܡܵܬܼܵܐ ܠܲܒܿܒܹܗ ܒܣܲܒܼܪܵܐ ܕܡܲܠܟܿܘܼܬܼ ܪܵܘܡ̇ܐ", "ܘܲܒܼܣܲܟܼ̈ܠܵܬܼܵܐ ܣܲܪܕܹܗ ܒܫܸܡܥܵܐ ܩܲܫܝܵܐ ܀", ":ܒܲܒܼܬܼܘܼܠܲܝ̈ܗܘܿܢ ܐܲܟܼܪܸܙ ܕܲܡܨܸܐ ܠܡܸܚܵܐ ܒܕܲܟܼܝܘܼ", "ܘܲܒܼܥܲܡܠܲܝ̈ܗܹܝܢ ܚܵܘܝܼ ܕܲܩܢܹܐ ܚܹܐܪܘܼܬܼ ܢܲܦܫܵܐ ܀", ":ܒܕܲܢܣ݂ܲܒܼ ܡܸܫܚܵܐ ܚܵܘܝܼ ܕܐܼܝܼܬܼ ܠܹܗ ܝܲܨܪܵܐ ܕܚܵܐܹ̇ܢ", "ܘܒܲܕܼܠܵܐ ܢܣ݂ܲܒܼ ܗ̣̄ܘܲܝ̈ ܓܠ̣ܵܐ ܕܚܲܪܡܘܼܬܹܗ ܠܵܘ ܕܲܩܛܝܼܪܵܐ ܗ̄ܝܼ ܀", ":ܥܲܠ ܚܹܐܪܘܼܬܹܗ ܓܠ̣ܵܐ ܠܲܡܦܹܝܕܹ̈ܐ ܕܲܕܠܸܩܘ ܘܲܕܥܸܟܼܘ", "ܕܐܸܠܘܼ ܫܦ݂ܲܪ ܠܹܗ ܡܨܸܐ ܗ̄ܘ̣ܵܐ ܕܢܲܕܼܠܸܩ ܠܥܸܣܪ̈ܵܬܲܝܗܹܝܢ ܀", ":ܗܵܘ̇ ܨܸܒܼܝܵܢܵܐ ܕܐܲܕܠܸܩ ܚܲܡܫܵܐ ܒܡܸܫܚܵܐ ܕܪ̈ܲܚܡܹܐ", "ܕܠܝܼܠܵܐ ܗ̄ܘ̣ܵܬܼ ܠܹܗ ܕܢܲܕܼܠܸܩ ܚܲܡܫܵܐ ܐܲܝܟ ܕܲܠܚܲܡܫܵܐ ܀", ":ܚܲܕܼ ܗ̄ܘ̣ ܝܲܨܪܵܐ ܕܚܲܟܿܝܼ̈ܡܵܬܼܵܐ ܘܲܕܼܣܲܟܼ̈ܠܵܬܼܵܐ", "ܘܐܸܠܘܼ ܫܦ݂ܲܪ ܠܹܗ ܟܠܹܗ ܒܟܼܠܹܗ ܡܸܬܼܚܲܟܲܡ ܗ̄ܘ̣ܵܐ ܀", ":ܒܕܿܣܕ݂ܲܩ ܢܲܦܫܹܗ ܒܠܵܐ ܚܵܘܣܵܢܵܐ ܕܥܲܠ ܩܲܪ̈ܝܼܒܼܵܘܗܝ", "ܐܵܘܕܲܥ ܕܐܝܼܬܼ ܠܹܗ ܬܲܪܬܹܿܝܢ ܒܲܚܕܵܐ ܛܵܒܼܬܼܵܐ ܘܒܼܝܼܫܬܵܐ ܀", ":ܒܕܲܫܐܸ݂ܠ ܡܸܫܚܵܐ ܦܲܟܿܝܼ̈ܗܵܬܼܵܐ ܡ̣ܢ ܬܲܩ̈ܢܵܬܼܵܐ", "ܗܘ̤ ܠܹܗ ܐܲܟܸܿܣ ܕܙܲܕܸܿܩ ܗܘ̤ ܠܹܗ ܠܡܸܚܲܢ ܚܲܒܼܪ̈ܵܘܗܝ ܀", ":ܕܠܵܐ ܨܒܲܝ̈ ܐܲܫܐܸܠ ܚܲܟܿܝܼ̈ܡܵܬܼܵܐ ܠܠܵܐ ܪ̈ܲܕܼܝܼܵܬܼܵܐ", "ܠܚܲܪܡܘܼܬܼ ܢܲܦܫܵܐ ܕܲܕܠܵܐ ܪ̈ܲܚܡܹܐ ܒܣ݂ܲܪ ܓܲܠܝܵܐܝܼܬܼ ܀", ":ܕܐܸܡܲܪ̈ܲܝܢ ܠܗܹܝܢ ܙܸܠܝܹ̈ܢ ܙܒܸܢܹܝ̈ܢ ܡ̣ܢ ܕܲܡܙܲܒܿܢܝܼܢ", "ܟܵܐܬܼܵܐ ܗ̄ܝܼ ܟܠܵܗ̇ ܕܥܲܠ ܡ̇ܢ ܠܵܐ ܦܠ݂ܲܚ ܒܙܲܒܼܢܵܐ ܕܲܥܒ݂ܲܪ ܀", ":ܡܨܸܐ ܗ̄ܘ̣ ܟܠ ܒܲܪܢܵܫ ܠܡܸܦܠܲܚ ܫܲܦܝܼܪ ܟܡܵܐ ܕܥܲܠ ܐܲܪܥܵܐ ܗ̄ܘ̣", "ܘܲܕܼܠܝܼܠܵܐ ܠܹܗ ܠܡܸܡܛܵܐ ܠܕܲܪܓܼܵܐ ܕܲܓܼܡܝܼܪܘܼܬܼܵܐ ܀", ":ܕܠܵܐ ܦܠ݂ܲܚ ܗܵܪܟܵܐ ܚܘܼܒܵܢܵܐܝܼܬܼ ܐܲܝܟ ܡ̇ܐ ܕܲܦܠܸܐ", "ܚ̣ܫܟܼܘ ܢܲܗܝܼܪܹ̈ܐ ܕܠܲܡܦܹܝܕܲܝ̈ܗܹܝܢ ܒܝܘܿܡ ܡܸܫܬܿܘܼܬܼܵܐ ܀", ":ܕܠܵܐ ܐܲܣܪܲܚ ܗ̣̄ܘܲܝ̈ ܡ̣ܢ ܥܲܡܠܲܝ̈ܗܹܝܢ ܠܐܲܝܢܵܐ ܕܲܣܢܝܼܩ", "ܟܠ݂ܲܝ̈ ܐܵܦ ܡܸܢܗܹܝܢ ܚܲܟܿܝܼ̈ܡܵܬܼܵܐ ܙܸܕܼܩܵܐ ܕܡܸܫܚܵܐ ܀", ":ܕܠܵܐ ܨܵܬܼ ܩܵܠܵܐ ܕܐܲܝܠܹܝܢ ܕܐܲܦܝܼܣܘ ܥܲܠ ܫܘܼܒܼܩܵܢܵܐ", "ܫ̣ܡܲܥ ܒܲܪܬܼ ܩܵܠܵܐ ܕܠܵܐ ܝܵܕܲܥ̇ܢܵܐ ܠܥܲܡܠܹ̈ܐ ܕܲܒܼܟܹܝܢ ܀", ":ܕܐܸܚܲܕܼ ܬܲܪܥܵܐ ܕܡܸܠܲܬܼ ܦܘܼܡ̇ܐ ܩܕܼܵܡ ܝܵܠܘܿܦܹ̈ܐ", "ܐܸܬܿܬܿܚܸܕܼ ܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ ܩܕܼܵܡ ܫܸܐ̈ܠܵܬܼܗܹܝܢ ܀", ":ܕܢܲܟܼܪܝܼ ܚܘܼܒܿܗܹܝܢ ܡ̣ܢ ܥܸܢܝܵܢܵܐ ܕܝܼܘܼܬܼܪܵܢ ܐ̄ܢܵܫܵܐ", "ܠܵܐ ܨܒܼܵܐ ܡܲܠܟܵܐ ܕܢܲܫܘܸܐ ܐܸܢܹܝܢ ܠܥܸܢܝܵܢ ܚܘܼܒܹܿܗ ܀", ":ܚܘܼܒܼܠܹ̈ܐ ܕܐܲܪܡܝܼ ܦܸܪܥܲܬ̤ ܐܸܢܹܝܢ ܐܵܦ ܟܹܐܢܘܼܬܼܵܐ", "ܘܲܒܼܗܵܘ̇ ܟܲܝܠܵܐ ܕܣܘܿܥܪ̈ܵܢܲܝܗܹܝܢ ܫܩ݂ܲܠ ܦܘܼܪܥܵܢܵܐ ܀", ":ܗܸܢܹܝܢ ܚܲܝܸܒܼ ܠܲܩܢܘܿܡܲܝ̈ܗܹܝܢ ܩܕܼܵܡ ܕܲܝܢܵܐ", "ܘܒܼܐܵܦܵܦܵܣܝܼܣ ܕܚܘܼܫܵܒܲܝ̈ܗܹܝܢ ܦܣ݂ܲܩ ܥܲܡܠܲܝ̈ܗܹܝܢ ܀", ":ܠܵܘ ܕܲܝܵܢܵܐ ܛܠ݂ܲܡ ܥܲܡܠܲܝ̈ܗܹܝܢ ܡ̣ܢ ܦܘܼܪܥܵܢܵܐ", "ܗܸܢܹܝܢ ܠܵܐ ܨܒܲܝ̈ ܠܡܸܦܪܲܥ ܚܘܼܒܹܿܗ ܚܲܟܿܝܼܡܵܐܝܼܬܼ ܀", ":ܠܵܘ ܟܹܐܢܘܼܬܼܵܐ ܬܲܪܥܵܐ ܩܕܼܵܡ ܐܲܦܲܝ̈ܗܹܝܢ", "ܗܸܢܹܝܢ ܐܲܚܕ̣ܵܝ̈ܗܝ ܒܲܕܼܠܵܐ ܦܬ݂ܲܚ ܗ̣̄ܘܲܝ̈ ܚܘܼܒܿܗܹܝܢ ܠܲܐ̄ܚܪܹܝܢ ܀", ":ܐܸܠܘܼ ܦܬ݂ܲܚ ܗ̣̄ܘܲܝ̈ ܬܪܲܥ ܨܸܒܼܝܵܗܹܝܢ ܩܕܼܵܡ ܕܲܣܢܝܼܩܝܼܢ", "ܐܵܦܠܵܐ ܚܲܬܼܢܵܐ ܟܵܠܹ̇ܐ ܗ̄ܘ̣ܵܐ ܠܗܹܝܢ ܠܒܲܪ ܡ̣ܢ ܬܲܪܥܵܐ ܀", ":ܐܸܠܘܼ ܡ̣ܫܲܚ ܗ̣̄ܘܲܝ̈ ܒܡܸܫܚܵܐ ܕܡܸܠܬܼܵܐ ܠܡܲܪ̈ܥܹܐ ܕܥܵܘ̣ܠܵܐ", "ܠܵܐ ܚܵܣܲ݁ܪ ܗ̄ܘ̣ܵܐ ܡܸܫܚܵܐ ܕܪ̈ܲܚܡܹܐ ܒܠܲܡܦܹܝܕܲܝ̈ܗܹܝܢ ܀", ":ܐܸܠܵܘܼ ܐܲܫܦܲܥ ܚܘܼܒܵܐ ܕܲܒܼܗܹܝܢ ܥܲܠ ܕܐܲܠܝܼܨܝܼܢ", "ܡܸܫܬܲܦ̈ܥܵܢ ܗ̣̄ܘܲܝ̈ ܐܵܦ ܚܲܒܼܪ̈ܵܬܼܗܹܝܢ ܠܡܸܝܲܝܢ ܐܸܢܹܝܢ ܀", ":ܗܸܢܹܝܢ ܣܵܓܼ̈ܗ̇ ܠܐܘܼܪܚܵܐ ܕܪ̈ܲܚܡܹܐ ܩܕܼܵܡ ܐܲܦܲܝ̈ܗܹܝܢ", "ܘܠܵܐ ܣܦܲܩ ܗܲܠܸܟ ܒܣܘܼܥܪ̈ܵܢܲܝܗܹܝܢ ܥܲܡ ܬܲܩ̈ܢܵܬܼܵܐ ܀", ":ܡܸܢܗܹܝܢ ܢܹܐܠܲܦ ܥܲܠ ܕܘܼܒܵܪܵܐ ܕܚܲܝܹ̈ܐ ܕܲܬܼܢܵܢ", "ܘܲܒܼܦܘܼܪܥܵܢܗܹܝܢ ܢܨܘܼܪ ܦܘܼܪܥܵܢܵܐ ܕܕܼܝܼܢܵܐ ܕܲܠܗܲܠ ܀", ":ܡܸܛܠܵܬܲܢ ܟܼܬܲܒܼ ܦܸܠܐܬܼܵܐ ܕܕܘܼܒܵܪ̈ܲܝܗܹܝܢ", "ܘܲܠܝܘܼܠܦܵܢܲܢ ܪܵܗ̇ܛܵܐ ܒܚܘܼܩܹ̈ܐ ܐܲܝܟ ܗܵܘ̇ ܕܐܝܼܬܹܝܗ̇ ܀", ":ܠܵܘ ܕܠܵܐ ܐܝܼܬܹܝܗ̇ ܐܸܡ̇ܪܹܬܼ ܗܵܕܹܐ ܕܐܲܝܟ ܗܵܘ̇ ܕܐܝܼܬܹܝܗ̇", "ܐܸܠܵܐ ܕܠܲܝܬܹܿܝܗ̇ ܒܝܲܕܼ ܣܘܼܥܪ̈ܵܢܹܐ ܐܲܝܟ ܕܲܟܼܬܼܝܼܒܼܵܐ ܀", ":ܠܵܐ ܗ̄ܘ̣ܵܐ ܡܸܗܘܵܐ ܗܘ̤ܵܬܼ ܒܲܥܒܼܵܕܼܵܐ ܠܦܘܼܬܼ ܕܐܵܬܼܡܲܠܠܲܬ̤", "ܐܸܠܵܐ ܕܡܸܗܘܵܐ ܥܬܼܝܼܕܼܵܐ ܕܬܸܗܘܸܐ ܕܠܵܐ ܦܘܼܠܵܓܼܵܐ ܀", ":ܦܸܠܐܬܼܵܐ ܗ̄ܝܼ ܓܹܝܪ ܟܡܵܐ ܐܸܢ ܐܝܼܬܼ ܠܵܗ̇ ܕܘܼܡܝܵܐ ܕܩܘܼܫܬܵܐ", "ܘܥܲܠ ܣܘܼܥܪ̈ܵܢܹܐ ܕܒܼܵܬܲܪ ܙܲܒܼܢܵܐ ܡܕܲܡܝܵܐ ܒܕܼܘܼܡܝܵܗ̇ ܀", ":ܠܛܸܠܵܢܝܼܬܼܵܐ ܕܵܡ̇ܝܵܐ ܒܪܲܗܛܵܐ ܕܩܲܠܝܼܠܘܼܬܼܵܗ̇", "ܘܐܲܝܟ ܕܲܠܓܼܘܼܫܡܵܐ ܡܚܵܘܝܵܐ ܫܪܵܪܵܐ ܕܲܒܼܣܘܼܥܪ̈ܵܢܹܐ ܀", ":ܩܕܼܵܡ ܣܘܼܥܪ̈ܵܢܹܐ ܡܥܵܕܼܵܐ ܕܬܸܪܗܲܛ ܒܲܟܼܬܼܝܼ̈ܒܼܵܬܼܵܗ̇", "ܘܩܵܕܼ̇ܡ̇ܐ ܡܸܕܹܿܡ ܕܲܥܬܼܝܼܕܼ ܠܡܸܗܘܵܐ ܒܚܲܪܬܼܵܐ ܀", ":ܪ̈ܲܚܝܼܩܵܬܼܵܐ ܡܚܵܘܝܵܐ ܒܩܘܼܪܒܵܐ ܠܲܕܼܚܵܐܲܪ ܒܵܗ̇", "ܘܟܲܕܼ ܪ̈ܲܚܝܼܩܵܢ ܡܸܫܬܲܥܝܵܐ ܠܗܹܝܢ ܩܲܪܝܼܒܼܵܐܝܼܬܼ ܀", ":ܐܲܝܟ ܨܲܝܵܪܵܐ ܨܵܝ̇ܪܵܐ ܡܸܠܹ̈ܐ ܕܠܵܐ ܣܘܼܥܪ̈ܵܢܹܐ", "ܘܲܡܕܲܡܝܵܐ ܠܗܹܝܢ ܒܗܵܘ̇ ܐܸܣܟܹܿܡܵܐ ܕܨܲܠܡܵܐ ܘܝܘܼܩܢܵܐ ܀", ":ܠܨܲܠܡܵܐ ܕܵܡ̇ܝܵܐ ܦܸܠ̄ܐܬܼܵܐ ܕܨܝܼܪܵܐ ܒܲܒܼ̈ܬܼܘܼܠܵܬܼܵܐ", "ܘܲܟܼܝܵܢ ܐ̄ܢܵܫܵܐ ܘܕܼܘܼܒܵܪ ܚܲܝܵܘ̈ܗܝ ܡܸܬܼܒܲܕܲܩ ܒܵܗ̇ ܀", ":ܒܵܗ̇ ܡܸܬܼܟܲܪܙܵܐ ܪܲܒܿܘܼܬܼ ܚܘܼܒܵܐ ܕܕܲܟܼܝܲܝ̈ ܢܲܦܫܵܐ", "ܘܒܼܵܗ̇ ܡܸܬܼܒܲܣܪܵܐ ܚܲܪܡ̇ܢܘܼܬܼܵܐ ܕܠܵܐ ܪ̈ܲܚܡܵܢܹܐ ܀", ":ܠܕܲܟܼܝܲܝ̈ ܢܲܦܫܵܐ ܩܪܵܬ̤ ܚܲܟܿܝܼܡܹ̈ܐ ܘܩܲܢܝܲܝ̈ ܡܸܫܚܵܐ", "ܘܲܠܚܲܪ̈ܡܵܢܹܐ ܟܲܢܝܲܬ̤ ܣܲܟܼܠܹ̈ܐ ܘܙܵܒܼܢܲܝ̈ ܡܸܫܚܵܐ ܀", ":ܡܸܫܚܵܐ ܪ̈ܲܚܡܹܐ ܗ̄ܘ̣ ܕܲܡܙܲܒܿܢܝܼܢ ܠܹܗ ܡܲܠܝܲܝ̈ ܪ̈ܲܚܡܹܐ", "ܘܲܕܼܠܵܐ ܙܲܒܸܿܢ ܙܲܒܼܢܵܐ ܚܵܘܝܼ ܕܠܵܐ ܡܸܙܕܲܒܲܢ ܀", ":ܙܲܒܼܢܵܐ ܝ̄ܕܼܝܼܥܵܐ ܐܵܘܕܲܥ ܕܐܝܼܬܼ ܠܹܗ ܐܵܦ ܠܹܗ ܠܙܒܼܢܵܐ", "ܕܐܸܠܵܐ ܒܙܲܒܼܢܹܗ ܠܵܐ ܡܸܙܕܲܒܲܢ ܡ̣ܢ ܚܲܕܼ ܠܲܐ̄ܚܪܹܝܢ ܀", ":ܒܥܵܠܡܵܐ ܥܡܝܼܠܵܐ ܐܝܼܬܼ ܠܹܗ ܠܙܒܼܢܵܐ ܠܡܸܙܕܲܒܵܢܘܼ", "ܒܗܵܘ̇ ܕܹܝܢ ܕܲܥܬܼܝܼܕܼ ܒܵܛܹ̇ܠ ܙܸܒܼܢܵܐ ܥܲܡ ܙܘܼܒܵܢܵܐ ܀", ":ܒܗܵܢ ܐܸܣܟܹܿܡܑܵ ܠܵܐ ܙܲܒܸܿܢ ܗ̣̄ܘܲܝ̈ ܚܲܟܿܝܼ̈ܡܵܬܼܵܐ", "ܕܠܵܐ ܢܸܬܿܕܼܵܘܲܕܼ ܛܲܟܼܣܵܐ ܪܲܒܵܐ ܕܗܵܘ̇ ܬܘܼܩܵܢܵܐ ܀", ":ܒܛܲܟܼܣܵܐ ܡܛܲܟܿܣܝܼܢ ܥܵܠܡܹ̈ܐ ܬܪ̈ܲܝܗܘܿܢ ܥܵܢܵܐ ܐܵܦ ܗܵܘ̇", "ܘܚܲܟܿܝܼܡܑܵܐܝܼܬܼ ܪܵܕܹܝܢ ܛܲܟܼܣܹ̈ܐ ܒܛܘܼܟܵܣܲܝ̈ܗܘܿܢ ܀", ":ܥܵܠܡܵܐ ܕܙܲܒܼܢܵܐ ܠܙ̣ܒܼܢܵܐ ܥܵܗܹ̇ܢ ܘܲܠܙܘܼܒܵܢܵܐ", "ܘܗܵܘ̇ ܕܲܠܥܵܠܲܡ ܠܢܵܘܚܵܐ ܘܫܸܠܝܵܐ ܘܲܠܒܼܘܼܣܵܡܵܐ ܀", ":ܬܵܘ ܙܵܒܼܘܿܢܹ̈ܐ ܘܲܡܙܲܒܿܢܵܢܹ̈ܐܐ ܙܒܲܢܘ ܐܵܦ ܙܲܒܸܿܢܘ", "ܒܥܵܠܡܵܐ ܕܝܼܗܝܼܒܼ ܠܡܸܙܒܲܢ ܙܸܒܼܢܵܐ ܘܠܲܡܙܲܒܵܢܘܼ ܀", ":ܠܵܐ ܐ̄ܢܵܫ ܢܸܫܪܸܐ ܛܲܟܼܣܵܐ ܪܲܒܵܐ ܕܲܬܼܪܹܝܢ ܥܵܠܡܹ̈ܐ", "ܘܲܢܦܘܼܫ ܗܵܪܟܵܐ ܡ̣ܢ ܕܲܠܡܸܙܒܲܢ ܘܢܸܙܒܸܿܢ ܬܲܡ̇ܢ ܀", ":ܠܒܹܝܬܼ ܡܲܠܟܿܘܼܬܼܵܐ ܠܵܐ ܐ̄ܢܵܫ ܫܲܠܝܼܛ ܕܢܲܥܸܠ ܙܸܒܼܢܵܐ", "ܘܐܸܢ ܗܘ̤ ܕܡܲܡܪܲܚ ܡܲܪܵܚܘܼܬܹܗ ܥܠܵܘܗܝ ܡܸܬܼܗܲܦܟܵܐ ܀", ":ܘܐܸܢ ܫܵܝܘܿܛܵܐ ܕܡܲܠܟܿܘܼܬܼ ܙܲܒܼܢܵܐ ܕܝܼܢܵܐ ܡܩܲܒܸܿܠ", "ܟܡܵܐ ܥܦܝܼܦ ܕܝܼܢܹܗ ܕܐܲܝܢܵܐ ܕܲܡܫܝܼܛ ܠܡܲܠܟܿܘܼܬܼ ܪܵܘܡ̇ܐ ܀", ":ܒܪܵܘܡ̇ܐ ܗܵܘ̇ܝܵܐ ܗܵܝ̇ ܡܲܠܟܿܘܼܬܼܵܐ ܕܠܵܐ ܡܸܫܬܲܪܝܵܐ", "ܘܠܲܝܬܿ ܒܵܗ̇ ܐܲܬܼܪܵܐ ܠܡܸܬܼܗܲܦܵܟܼܘܼ ܐܲܪܥܵܢܵܐܝܼܬܼ ܀", ":ܠܵܐ ܫܲܠܝܼܛܝܼܢ ܐܲܪ̈ܥܵܢܵܝܹܐ ܠܡܸܥܲܠ ܠܬܲܡ̇ܢ", "ܟܲܕܼ ܐܝܼܬܼ ܥܲܡܗܘܿܢ ܡܲܣܒܼܵܐ ܘܡܲܬܿܠܵܐ ܕܐܲܪ̈ܥܵܢܵܝܹܐ ܀", ":ܒܲܒܼܬܼܘܼ̈ܠܵܬܼܵܐ ܚܲܡܸܫ ܕܲܟܼܠ̣ܵܐ ܡ̣ܢ ܕܲܐܡܸܥܲܠ", "ܬܲܚܸܡ ܘܲܟܼܠ̣ܵܐ ܠܟܼܠ ܡܲܢ ܕܓܼܠܝܼܙ ܡ̣ܢ ܚܵܘܣܵܢܵܐ ܀", ":ܕܠܵܐ ܝܲܗ̣̄ܒܼ ܐܲܓܼܪܵܐ ܠܥܲܡܠܹ̈ܐ ܫܚܝܼܩܹ̈ܐ ܕܲܒܼܬܼܘܼܠܲܝ̈ܗܹܝܢ", "ܚܵܘܝܼ ܕܡܲܣܠܲܝ ܟܠ ܕܘܼܒܵܪܵܐ ܕܠܵܘ ܡ̣ܢ ܚܘܼܒܵܐ ܗ̄ܘ̣ ܀", ":ܒܬܼܘܼ̈ܠܵܬܼܵܐ ܗ̣̄ܘܲܝ̈ ܘܫܲܪܝܼܪܝܼܢ ܗ̄ܘ̣ܵܘ ܕܘܼܒܵܪ̈ܲܝܗܹܝܢ", "ܘܲܕܼܠܵܐ ܐܵܘܬܲܪ ܡ̣ܢ ܥܲܡܠܲܝ̈ܗܹܝܢ ܗܘ̤ܵܘ ܚܲܣܝܼܪܹ̈ܐ ܀", ":ܕܠܵܐ ܝܘܼܬܼܪܵܢܵܐ ܗܘ̤ܵܘ ܕܘܼܒܵܪܹ̈ܐ ܠܩܲܢܵܝܲܝ̈ܗܘܿܢ", "ܕܠܵܐ ܝܲܗ̣̄ܒܼܘ ܡܸܢܗܘܿܢ ܠܵܐ ܢܣ݂ܲܒܼܘ ܐܲܓܼܪܵܐ ܕܣܘܼܟܵܝܲܝ̈ܗܘܿܢ ܀", ":ܒܬܸܢܘܲܝ ܕܐܲܓܼܪܵܐ ܣܲܝܒܲܪ ܩܹܐܪܣܵܐ ܕܲܪ̈ܓܼܝܼܓܼܵܬܼܵܐ", "ܘܠܵܐ ܚܢܲܝ̈ ܫܲܦܝܼܪ ܠܘܵܬܼ ܗܵܘ̇ ܢܝܼܫܵܐ ܕܡ̇ܪܹܐ ܐܲܓܼܪܵܐ ܀", ":ܢܝܼܫܵܐ ܪܚܝܼܡܵܐ ܚܵܘܝܼ ܐܸܢܹܝܢ ܕܢܸܬܿܕܲܡ̈ܝܵܢ ܠܹܗ", "ܘܲܕܼܠܵܐ ܕܲܡܝܼ ܟܠ̣ܵܝܗܝ ܠܲܟܼܠܝܼܠܵܐ ܡ̣ܢ ܪ̈ܫܲܝܗܹܝܢ ܀", ":ܟܠܝܼܠ ܙܵܟܼܘܼܬܼܵܐ ܡܸܬܼܚܲܦ̈ܛܵܢ ܗ̣̄ܘܲܝ̈ ܠܡܸܣܲܒܼ ܡܸܢܹܗ", "ܘܟܲܐܲܪ ܐܸܢܹܝܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܐܘܿ ܟܡܵܐ ܒܝܼܫܵܐ ܒܝܼܫܘܼܬܼ ܝܲܨܪܵܐ ܕܠܵܐ ܡܸܬܼܪܲܚܲܡ", "ܕܥܵܒܹ̇ܕܼ ܥܲܡܠܹ̈ܐ ܐܲܝܟ ܠܵܐ ܥܲܡܠܹ̈ܐ ܒܝܼܘܡ ܦܘܼܪܥܵܢܵܐ ܀", ":ܐܘܿ ܟܡܵܐ ܣܲܝܢܵܐ ܕܐ̄ܢܵܫ ܠܵܐ ܢܫܵܘܬܸܿܦ ܐ̄ܢܵܫܵܐ ܒܛܘܼܒܹܗ", "ܕܐܵܦ ܟܲܕܼ ܐܝܼܬܼ ܠܹܗ ܛܘܼܒܹ̈ܐ ܢܲܦܫܹܵܗ ܓܠܝܼܙ ܡ̣ܢ ܛܘܼܒܹ̈ܐ ܀", ":ܐܘܿ ܟܡܵܐ ܣܲܟܼܠܵܐ ܕܐ̄ܢܵܫ ܠܲܩܢܘܿܡܹܗ ܢܵܘܬܲܪ ܒܲܠܚܘܕܼ", "ܕܥܵܠܡܵܐ ܟܠܹܗ ܐܸܢܗܘ̤ ܕܩܵܢܹ̇ܐ ܠܵܐ ܩܢܸܐ ܡܸܕܹܿܡ ܀", ":ܠܵܐ ܩܢܸܐ ܡܸܕܸܿܡ ܐܲܝܢܵܐ ܕܩܵܢܹܐ ܩܢܘܿܡܹܗ ܒܲܠܚܘܿܕܼ", "ܒܗܵܝ̇ ܕܲܩܢܘܿܡܹܗ ܠܵܐ ܡܸܬܼܩܲܝܲܡ ܕܠܵܐ ܣܲܓܿܝܼ̈ܐܹܐ ܀", ":ܕܠܵܐ ܗܲܕܵܡܹ̈ܐ ܠܵܐ ܡܸܬܼܩܲܝܵܐ ܢܲܦ̰ܫܵܐ ܒܦܲܓܼܪܵܐ", "ܘܠܵܐ ܦܘܼܪܥܵܢܵܐ ܕܥܲܡܠܹ̈ܝܗ̇ ܢܵܣ̇ܒܵܐ ܒܸܠܥܵܕܲܝܗܹܝܢ ܀", ":ܣܢܝܼܩܵܐ ܗ̄ܝܼ ܢܲܦܫܵܐ ܥܲܠ ܗܲܕܵܡܹ̈ܐ ܟܡܵܐ ܕܐܸܢ ܢܲܦܫܵܐ ܗ̄ܝܼ", "ܡ̇ܕܹܝܢ ܝܲܬܝܼܪ ܣܢܝܼܩ ܒܲܪܢܵܫܵܐ ܥܲܠ ܒܲܪܢܵܫܵܐ ܀", ":ܐ̄ܢܵܫܵܐ ܒܐ̄ܢܵܫܵܐ ܓܵܡܲ݁ܪ ܪܲܗܛܵܐ ܕܙܲܕܲܝܼܩܘܼܬܹܗ", "ܘܐܸܢ ܡܸܙܕܲܕܲܩ ܒܸܠܥܵܕܼ ܐ̄ܢܵܫܵܐ ܠܵܘ ܒܲܪܢܵܫܵܐ ܗ̄ܘ̣ ܀", ":ܠܵܐ ܡܨܸܐ ܐ̄ܢܵܫܵܐ ܕܢܸܗܘܸܐ ܐ̄ܢܵܫܵܐ ܒܸܠܥܵܕܼ ܐ̄ܢܵܫܵܐ", "ܘܐܵܦ ܟܹܐܢܘܼܬܹܗ ܕܒܸܠܥܵܕܼ ܐ̄ܢܵܫܵܐ ܠܵܘ ܟܹܐܢܘܼܬܼܵܐ ܗ̄ܝܼ ܀", ":ܒܵܥܹ̇ܝܬܿ ܕܬܸܗܘܸܐ ܟܹܐܢܵܐ ܘܛܵܒܼܵܐ ܐܘܿ ܒܲܪܢܵܫܵܐ", "ܣܥܘܿܪ ܨܹܝܕ ܝܲܒܼܪܵܟ ܗܵܝ̇ ܕܲܥܬܼܝܼܕܼ ܐܲܢ̄ܬܿ ܕܬܸܗܘܸܐ ܨܹܐܕܲܝܟ ܀", ":ܨܵܒܹ̇ܝܬܿ ܕܬܸܣܲܒܼ ܐܲܓܼܪܵܐ ܕܥܲܠܲܝ̈ܟ ܒܝܘܿܡ ܦܘܼܪܥܵܢܵܐ", "ܦܪܘܿܥ ܠܲܟܼܢܵܬܼܵܟ ܚܵܘܒܲܬܼ ܚܘܼܒܵܐ ܘܗܵܐ ܡܸܬܼܦܲܪܥܲܬܿ ܀", ":ܪܓܼܝܼܓܼ ܐܲܢ̄ܬܿ ܠܡܹܐܪܲܥ ܚܲܬܼܢܵܐ ܕܪܵܘܡ̇ܐ ܒܢܲܚ̈ܬܹܿܐ ܕܢܘܼܗܪܵܐ", "ܐܲܢܗܲܪ ܐܲܦܲܝ̈ܟ ܠܘܼܩܒܲܠ ܚܲܒܼܪܵܟ ܘܗܵܐ ܩܲܒܸܿܠܬܵܝܗܝ ܀", ":ܡܢܵܚܲܬܿ ܕܬܸܥܘܿܠ ܥܲܡ ܚܲܟܿܝܼܡܹ̈ܐ ܠܗܵܘ̇ ܒܘܼܣܵܡܵܐ", "ܚܲܟܸܿܡ ܣܲܟܼܠܵܐ ܘܗܵܐ ܥܵܐܹ̇ܠ ܐܲܢ̄ܬܿ ܒܪܹܫ ܚܲܟܼܝܼܡܹ̈ܐ ܀", "ܠܵܐ ܐ̄ܢܵܫ ܥܵܐܹ̇ܠ ܥܕܲܡ̇ܐ ܕܡܲܥܸܠ ܥܲܡܹܗ ܠܲܐ̄ܚܪܹܝܢ:", "ܕܗܵܟܲܢ ܬܵܒܲܥ̇ ܗܵܘ̇ ܬܘܼܩܵܢܵܐ ܠܲܕܼܥܵܐܹ̇ܠ ܠܹܗ ܀", ":ܐܝܼܬܼ ܐ̄ܢܵܫ ܥܲܡܵܟ ܡܫܲܐܸܠ ܬܵܪܥܵܐ ܠܐܲܝܢܵܐ ܕܥܵܐܹ̇ܠ", "ܘܐܸܢ ܐܝܼܬܼ ܥܵܐܹ̇ܠ ܘܐܸܢ ܠܲܝܬܿ ܦܵܐܹ̇ܫ ܠܒܲܪ ܡ̣ܢ ܬܲܪܥܵܐ ܀", ":ܬܵܘ ܥܵܠܘܼܠܹ̈ܐ ܕܲܪܓܼܝܼܓܼܵܘ ܠܗܘܿܢ ܗܵܝ̇ ܡܲܥܲܠܬܵܐ", "ܫܡܲܥܘ ܡ̇ܢ ܬܵܒܼܥܵܐ ܠܐܲܝܢܵܐ ܕܒܼܵܥܹ̇ܐ ܕܢܸܥܘܿܠ ܢܸܚܙܹܝܗ̇ ܀", ":ܬܵܘ ܚܲܟܿܝܼܡܹ̈ܐ ܚܙܵܘ ܚܸܟܼ̈ܡܵܬܼܵܐ ܕܚܲܟܿܝܼ̈ܡܵܬܼܵܐ", "ܕܲܦܪ̣ܵܫ ܘܝܼܕܲܥ ܠܡܸܣܲܒܼ ܥܲܡܗܹܝܢ ܙܘܵܕܹ̈ܐ ܕܪ̈ܲܚܡܹܐ ܀", ":ܒܬܼܘܼܠܹ̈ܐ ܬܵܘ ܨܘܼܬܼܘ ܗܵܝ̇ ܒܲܪܬܼ ܩܵܠܵܐ ܕܨܝܼܕ ܣܲܟܼ̈ܠܵܬܼܵܐ", "ܘܟܲܦܲܪܘ ܡܸܢܟܼܘܿܢ ܫܸܡ ܣܲܟܼܠܘܼܬܼܵܐ ܕܠܵܐ ܬܨܘܼܬܼܘܼܢܵܗ̇ ܀", ":ܪ̈ܚܡܲܝ ܗܸܪܓܵܐ ܘܒܼܵܕܼܩܲܝ̈ ܐ̄ܪ̈ܵܙܹܐ ܕܲܣܬܼܝܼܪ̈ܵܬܼܵܐ", "ܓܡܘܿܪܘ ܒܲܥܒܼܵܕܼܵܐ ܗܸܪܓܵܐ ܕܐܵܘܠܸܕܼܘ ܚܘܼܫܵܒܲܝ̈ܟܿܘܿܢ ܀", ":ܡܦܲܫܩܲܝ̈ ܚܲܝܠܵܐ ܕܲܒܼܦܸܠ̈ܐܵܬܼܵܐ ܩܕܼܵܡ ܝܵܠܘܼܦܹ̈ܐ", "ܣܥܘܿܪܘ ܗܵܘ̇ ܡܸܕܹܿܡ ܕܲܡܬܲܢܹܝܢ ܐ̄ܢܬܿܘܿܢ ܒܲܩܢܘܿܡܲܝ̈ܟܿܘܿܢ ܀", ":ܙܡܝܼܢܲܝ̈ ܚܲܬܼܢܵܐ ܘܢܵܛܪ̈ܲܝ ܘܲܥܕܵܐ ܕܗܵܝ̇ ܡܲܠܟܿܘܼܬܼܵܐ", ":ܗ̤ܘܲܝܬܿܘܿܢ ܥܝܼܪܝܼܢ ܡ̣ܢ ܕܲܡܟܿܘܼܬܼܵܐ ܕܠܵܐ ܝܼܕܲܥܬܼܵܐ", "ܥܘܼܢܵܝܵܐ ܀ ܫܘܼܒܼܚܵܐ ܠܪ̈ܲܚܡܲܝܟ ܡ̇ܪܹܟܿܠ ܕܚܵܢܲܬܿ ܡܲܓܵܢ ܠܚܲܛܵܝܹ̈ܐ ܀"], "lines": ["ܡܐ ܡܪܐ ܢܝܡܫܥܣܝܪܝܐ", "ܕܚܲܕܼܒܿܫܲܒܵܐ ܕܸܫܬܵܐ ܕܨܵܘܡܵܐ", "ܥܘܼܢܵܝܵܐ", "ܬܵܘܕܲܝܼ ܠܚܲܬܼܢܵܐ ܕܐܵܘܪܸܒܼ ܠܪ̈ܵܚܡܵܘܗܝ: ܘܐܲܥܸܠ ܐܸܢܘܿܢ", "ܠܲܓܼܢܘܿܢ ܡܲܠܟܿܘܼܬܹܗ: ܐܲܚܲܝ̈.", ":ܫܲܦܝܼܪ ܗܸܪܓܵܐ ܕܡܸܠܲܝ̈ ܪܘܼܚܵܐ ܕܣܝܼܡ ܒܲܟܼܬܼܵܒܹ̈ܐ", "ܘܛܵܒܼ ܥܸܢܝܵܢܵܐ ܕܒܲܟܼܬܼܝܼ̈ܒܼܵܬܼܵܐ ܠܲܕܼܗܵܪܹܓܼ ܒܹܗ ܀", ":ܦܠܸܐ ܝܘܼܠܦܵܢܵܐ ܕܟܼܵܪܘܿܙܘܼܬܼܵܐ ܕܡܲܠܟܿܘܼܬܼ ܪܵܘܡ̇ܐ", "ܘܛܘܼܒܹ̈ܐ ܛܵܒܹ̈ܐ ܡܦܲܠܸܓܼ ܚܘܼܒܹܿܗ ܠܲܕܼܪܵܚܹ̇ܡ ܠܹܗ ܀", "ܓܲܙܵܐ ܪܲܒܵܐ ܟܣܸܐ ܒܐܵܬܼ̈ܘܵܬܼܵܐ ܕܗܸܓܼܝܵܢ ܡܸܠܵܘ̈ܗܝ:", "ܐܲܝܢܵܐ ܕܩܵܪܹܐ ܒܪܸܚܡܲܬܼ ܢܲܦܫܵܐ ܥ̣ܬܲܪ ܘܲܠܥܵܠܲܡ ܀", ":ܠܨܸܡܚܵܐ ܕܢܘܼܗܪܵܐ ܕܵܡܹ̇ܝܢ ܚܘܼܩܹ̈ܐ ܕܲܟܼܬܼܝܼ̈ܒܼܵܬܹܗ", "ܘܐܲܝܢܵܐ ܕܚܵܐܲ݁ܪ ܕܠܵܐ ܦܘܼܠܵܓܼܵܐ ܚ̣ܙܵܐ ܟܠ ܡܸܕܹܿܡ ܀", ":ܐܲܝܟ ܗܲܕܲܝܼܐܵܐ ܪܵܗܹ̇ܛ ܫܸܡܥܹܗ ܩܕܼܵܡ ܪܸܥܝܵܢܵܐ", "ܘܐܲܝܢܵܐ ܕܪܵܚܹ̇ܡ ܠܘܝܼܬܼܵܐ ܕܚܘܼܒܹܿܗ ܡ̣ܛܵܐ ܠܲܫܡܲܝܵܐ ܀", ":ܚܘܼܒܵܢܵܐܝܼܬܼ ܩܵܪܹܐ ܠܐ̄ܢܵܫܵܐ ܠܡܸܩܪܲܒܼ ܨܹܐܕܼܵܘܗܝ", "ܘܐܲܝܢܵܐ ܕܲܩ̣ܪܸܒܼ ܚܘܼܒܵܢܵܐܝܼܬܼ ܡ̣ܠܵܝܗܝ ܡ̣ܢ ܚܘܼܒܹܿܗ ܀", ":ܒܲܕܼܡܘܼܬܼ ܪܲܒܵܐ ܡܚܲܦܸܛ ܐ̄ܢܵܫܵܐ ܠܘܵܬܼ ܝܘܼܠܦܵܢܹܗ", "ܘܐܲܝܢܵܐ ܕܩܲܒܸܿܠ ܬܲܠܡܝܼܕܼܘܼܬܹܗ ܗܘ̤ܵܐ ܠܹܗ ܪܲܒܵܐ ܀", ":ܪܲܒܵܢܘܼܬܹܗ ܕܪܲܒܵܐ ܡܗܝܼܪܵܐ ܚܙܹ̇ܝܬܼ ܕܲܡܗܝܼܪܵܐ", "ܘܡܲܠ̣ܟܲܢܝ ܪܸܥܝܵܢܝ ܕܐܸܬܿܬܲܠܡܲܕܼ ܠܹܗ ܐܸܢ ܨܵܒܹ̇ܐ ܒܝܼ ܀", ":ܨܒܼܝܼ ܒܝܼ ܪܲܒܵܐ ܡܚܲܟܸܿܡ ܐ̄ܢܵܫܵܐ ܒܪܲܒܵܢܘܼܬܹܗ", "ܕܐܵܘܓܲܪ ܠܸܫܵܢܝ ܒܬܲܠܡܝܼܕܼܘܼܬܼܵܐ ܕܗܸܓܼܝܵܢ ܡܸܠܲܝ̈ܟ ܀", ":ܠܥܸܢܝܵܢ ܡܸܠܲܝ̈ܟ ܪܓܼܝܼܓܼܵܐ ܡܸܠܲܬܼܝ ܠܡܸܬܿܬܲܠܡܵܕܼܘܼ", "ܟܬܼܘܿܒܼ ܠܝܼ ܚܘܼܩܵܐ ܕܐܲܠܦܵܐ ܒܹܝܛܵܐ ܕܐܸܬܼܗܲܓܸܿܐ ܒܹܗ ܀", ":ܚܘܼܩܹ̈ܐ ܬܪ̈ܝܼܨܹܐ ܚܙܹ̇ܝܬܼ ܕܲܪܫܝܼܡܝܼܢ ܒܲܟܼܬܼܝܼ̈ܒܼܵܬܼܵܟ", "ܘܛܵܒܼ ܪܵܓܵܐ ܠܝܼ ܕܐܸܪܕܹܿܐ ܒܛܲܟܼܣܵܐ ܕܣܘܼܟܵܠܲܝ̈ܗܘܿܢ ܀", ":ܡܲܠܵܐ ܪܸܓܲܬܼܝ ܛܵܒܼܵܐ ܕܲܡܠܸܐ ܟܠ ܛܵܒܼܵܬܹ̈ܐ", "ܘܗܲܒܼܠܝܼ ܣܘܼܢܩܵܢܝ ܣܘܼܟܵܠ ܡܸܠܹ̈ܐ ܕܒܲܟܼܬܼܝܼ̈ܒܬܼܵܟ ܀", ":ܒܹܝܬܼ ܦܸܠ̈ܐܵܬܼܵܐ ܕܲܪ̈ܫܝܼܡܵܢ ܠܵܟ ܡܸܬܼܗܲܦܲܟ ܗ̄ܘܹ̇ܝܬܼ", "ܘܫܲܚ̣ܩܲܢܝ ܪܸܥܝܵܢܝ ܕܐܸܒܼܥܹܐ ܒܥܵܬܼܵܐ ܕܚܲܝܠܵܐ ܕܲܒܼܗܹܝܢ ܀", "ܠܲܒܼܬܼܘܼ̈ܠܵܬܼܵܐ ܥܣܲܪ ܠܲܡ ܕܵܡ̇ܝܵܐ ܡܲܠܟܿܘܼܬܼ ܪܵܘܡ̇ܐ.", "ܕܲܡܣܲܟܿܝ̈ܢ ܗ̣̄ܘܲܝ̈ ܠܡܹܐܪܲܥ ܚܲܬܼܢܵܐ ܒܠܲܡܦܹܝܕܲܝ̈ܗܹܝܢ ܀", ":ܚܲܡܸܫ ܡܸܢܗܹܝܢ ܚܲܟܿܝܼ̈ܡܵܬܼܵܐ ܢ̣ܣܲܒܼ ܠܲܡ ܡܸܫܚܵܐ", "ܘܠܵܐ ܪ̈ܲܕܼܝܵܬܼܵܐ ܠܵܐ ܐܸܬܼܚܲܦܲܛ ܠܡܸܣܲܒܼ ܡܸܫܚܵܐ ܀", ":ܥ̣ܒܲܪ ܠܲܡ ܙܲܒܼܢܵܐ ܘܐܵܘܚܲܪ ܚܲܬܸܢܵܐ ܡ̣ܢ ܕܲܠܡܹܐܬܼܵܐ", "ܘܲܙܟܼܵܬ̤ ܐܸܢܹܝܢ ܫܸܢܬܼܵܐ ܘܲܕܼܡܸܟ ܥܸܣܪ̈ܵܬܲܝ̈ܗܹܝܢ ܀", ":ܒܦܸܠܓܹܿܗ ܕܠܸܠܝܵܐ ܐܸܡ݂ܲܪ ܕܐܲܙܥܸܩ ܩܵܠ ܫܝܼܦܘܿܪܵܐ", "ܕܲܡܣܲܒܲܪ ܗ̄ܘ̣ܵܐ ܥܲܠ ܡܹܐܬܼܝܼܬܹܗ ܕܚܲܬܼܢܵܐ ܕܪܵܘܡܵܐ ܀", ":ܩ̣ܵܡ ܠܲܡ ܬܲܩܸܢ ܠܲܡܦܹܝܕܲܝ̈ܗܹܝܢ ܐܵܦ ܬܲܩ̈ܢܵܬܼܵܐ", "ܕܲܒܼܢܲܗܝܼܪܹ̈ܐ ܢܲܩ̈ܒܿܠܵܢ ܚܲܬܼܢܵܐ ܕܲܫܪܸܐ ܒܢܘܼܗܪܵܐ ܀", ":ܒܲܚܕܼܵܐ ܫܲܘܝܘܼ ܩ̣ܵܡ ܣܲܟܼܠ̈ܠܵܬܼܵܐ ܘܚܲܟܿܝܼ̈ܡܵܬܼܵܐ", "ܟܲܕܼ ܫܲܘ̈ܝܵܢ ܗ̣̄ܘܲܝ̈ ܠܵܐ ܫܲܘ̈ܝܵܢ ܒܲܚܕܼܵܐ ܫܲܘܝܘܼ ܀", ":ܡܸܫܚܵܐ ܚ̣ܪܲܪ ܗ̄ܘ̣ܵܐ ܒܠܲܡܦܹܝܕܲܝ̈ܗܹܝܢ ܕܗܸܕܼܝ̈ܘܿܛܵܬܼܵܐ", "ܘܫܲܪܝܼ ܫܵܐܠ̈ܢ ܡ̣ܢ ܚܲܒܼܪ̈ܵܬܼܗܹܝܢ ܙܸܕܼܩܵܐ ܒܛܲܝܒܿܘܼ ܀", ":ܠܡܵܐ ܠܵܐ ܢܸܣܦܲܩ ܠܲܢ ܠܲܡ ܘܲܠܟܹܝܢ ܥܢܲܝ̈ ܬܲܩ̈ܢܵܬܼܵܐ", "ܐܸܠܵܐ ܙܸܠܹܝ̈ܢ ܨܹܝܕܼ ܕܲܡܙܲܒܿܥܹܝܢ ܐܸܢ ܡܸܙܕܲܒܲܢ ܀", ":ܫ̣ܡܲܥ ܠܲܡ ܘܐܸܙܲܠ ܠܡܸܙܒܲܢ ܡܸܫܚܵܐ ܕܠܵܐ ܡܸܙܕܲܒܲܢ", "ܘܐܸܬܼܵܐ ܚܲܬܼܢܵܐ ܘܥܲܠ̣ ܬܲܩ̈ܢܵܬܼܵܐ ܘܗܸܢܹܝܢ ܠܵܐ ܥܲܠ̣܀", ":ܠܒܲܪ ܡ̣ܢ ܬܲܪܥܵܐ ܦܵܫ̣ ܥܲܠ ܕܐܲܦܝܼܫ ܡ̣ܢ ܘܵܠܝܼܬܼܵܐ", "ܘܫܲܪܝܼ ܢܵܩ̈ܫܵܢ ܢܵܩ̈ܫܵܢ ܥܲܠ ܬܘܼܟܼܠܵܢܵܐ ܕܕܼܘܼܒܵܪ̈ܲܝܗܹܝܢ ܀", ":ܦܬܲܚ ܠܲܢ ܡ̇ܪܲܢ ܬܪܲܥ ܒܹܝܬܼ ܓܲܙܵܐ ܕܒܹܝܬܸ ܡܲܠܟܿܘܼܬܼܵܟ", "ܕܢܸܥܘܿܠ ܢܸܣ݂ܲܒܼ ܐܲܓܼܪܵܐ ܕܥܲܡܠܹ̈ܐ ܕܲܒܼܬܼܘܼܬܲܢ ܀", ":ܠܵܐ ܝܵ̇ܕܲܥܢܵܐ ܠܟܹܝܢ ܦܲܢܝܼ ܠܗܹܝܢ ܩܵܠܹܗ ܕܚܲܬܼܢܵܐ", "ܘܠܵܐ ܒܲܒܼܬܼܘܼܠܹ̈ܐ ܕܲܢܛܲܪ̈ܬܹܿܝܢ ܠܝܼ ܡܦܵܣ ܐ̄ܢܵܐ ܡ̣ܢ ܡܬܼܘܿܡ ܀", ":ܗܵܫܵܐ ܕܫܲܠܸܡ ܦܘܼܡ̇ܐ ܚܲܝܵܐ ܡܸܠܲܬܼ ܦܘܼܡܹܗ", "ܢܸܩܪܘܿܒܼ ܢܸܒܼܥܸܐ ܒܥܵܬܼܵܐ ܕܟܲܣܝܵܐ ܒܓܼܵܘ ܦܸܬܼܓܼܵܡܵܘ̈ܗܝ ܀", ":ܒܥܵܬܼܵܐ ܡܲܠܝܵܐ ܡܸܠܬܼܵܐ ܕܪܲܟܸܿܒܼ ܒܐܸܣܟܹܿܝܡ ܢܸܫܹ̈ܐ", "ܕܐܲܝܟܲܢ ܐܲܪܦܝܼ ܬܸܓܼܡܵܐ ܕܓܲܒܼܪܹ̈ܐ ܘܐܸܡ݂ܲܪ ܢܸܫܹ̈ܐ ܀", ":ܘܐܸܢ ܒܲܟܼܝܵܢܵܐ ܚܵܪܵܬ̤ ܡܸܠܬܹܗ ܒܗܵܝ̇ ܕܐܵܦ ܚܲܕܼܘܼ", "ܠܡܵܢ ܟܲܕܼ ܐܝܼܬܼ ܠܹܗ ܒܬܼܘܼܠܹ̈ܐ ܕܲܫܘܹܝܢ ܠܵܐ ܫܘܸܐ ܟܠܹܗ ܀", ":ܠܡܵܢܵܐ ܒܲܫܡܵܐ ܐܲܫܘܝܼ ܐܸܢܹܝܢ ܠܲܒܼܬܼܘܼ̈ܠܵܬܼܵܐ", "ܘܲܒܼܣܘܼܥܪ̈ܵܢܹܐ ܦܲܪܸܫ ܐܸܢܹܝܢ ܠܲܬܼܪܹܝܢ ܓܲܒܿܝܼ̈ܢ ܀", ":ܠܡܵܢ ܟܲܕܼ ܕܲܟܼ̈ܝܵܢ ܡ̣ܢ ܟܘܼ̈ܬܼܡ̇ܬܼܵܐ ܕܙܲܠܝܼܠܘܼܬܼܵܐ", "ܬܲܚܸܡ ܐܸܢܹܝܢ ܕܠܵܐ ܢܸܬܼܣ̈ܡܵܢ ܒܪܲܒܿܘܼܬܼ ܚܘܼܒܹܿܗ ܀", ":ܠܡܵܢܵܐ ܫܸܢܬܼܵܐ ܠܟܼܠܗܹܝܢ ܚܸܣܢܲܬ̤ ܘܦܵܫ̣ ܡ̣ܬܥܲܡܠܵܐ", "ܘܲܒܼܥܝܼܪܘܼܬܼܵܐ ܗܝ̤ ܬܘܼܒܼ ܟܲܕܼ ܗܝ̤ ܒܚܲܒܼ ܐܸܣܟܹܿܡܵܐ ܀", ":ܠܡܵܢ ܟܲܕܼ ܟܠܗܹܝܢ ܦܲܡܦܹܝܕܲܝ̈ܗܹܝܢ ܐܲܚܝܼ̈ܕܵܢ ܗ̣̄ܘܲܝ̈", "ܡܸܫܚܵܐ ܠܵܐ ܦܵܫ̣ ܐܸܠܵܐ ܒܲܠܚܘܿܕܸ ܠܚܲܟܿܝܼ̈ܡܵܬܼܵܐ ܀", ":ܐܸܢ ܕܘܼܒܵܪܹ̈ܐ ܕܲܒܼܬܼܘܼܠܘܼܬܼܵܐ ܦܠ݂ܲܚ ܫܲܘܝܵܐܝܼܬܼ", "ܠܡܵܢ ܫܘܼܚܠܵܦܵܐ ܕܚܲܟܿܝܼܡܘܼܬܼܵܐ ܘܲܕܸܣܲܟܼܠܘܼܬܼܵܐ ܀", ":ܐܸܢܗܘ̤ ܕܚܲܕܼ ܗ̄ܘ̣ܵܝ̈ ܐܲܟܼܡܵܐ ܕܚܲܕܼ ܗ̣̄ܘܲܝ̈ ܒܦܲܓܼܪܵܐ ܘܢܲܦܫܵܐ", "ܠܡܵܢ ܠܵܐ ܐܲܫܐܸܠ ܙܸܕܼܩܵܐ ܒܛܲܝܒܿܘܼ ܚܕܸܵܐ ܠܲܚܒܲܪܬܼܵܗ̇ ܀", ":ܠܡܵܢ ܫܲܕܲܕ ܗ̣̄ܘܲܝ̈ ܚܲܟܿܝܼ̈ܡܵܬܼܵܐ ܠܠܵܐ ܪ̈ܲܕܸܝܵܬܼܵܐ", "ܟܲܕܼ ܝܵܕ̈ܥܵܢ ܗ̣̄ܘܲܝ̈ ܕܠܵܐ ܡܸܙܕܲܒܲܢ ܡܸܫܚܵܐ ܒܛܝܼܡܹ̈ܐ ܀", ":ܘܐܸܢ ܫܲܪܝܼܪܵܐ ܕܡܸܙܕܲܒܲܢ ܗ̄ܘ̣ܵܐ ܡܸܫܚܵܐ ܒܛܝܼܡܹ̈ܐ", "ܠܡܵܢ ܠܵܐ ܗܸܢܹܝܢ ܙܲܒܸܿܢ ܡܸܫܚܵܐ ܘܲܫ̣ܩܲܠ ܛܝܼܡܹ̈ܐ ܀", ":ܘܐܸܢܗܘ̤ ܕܗܸܢܹܝܢ ܕܥܲܬܼܝܼܪ̈ܵܢ ܗ̣̄ܘܲܝ̈ ܠܵܐ ܙܲܒܸܿܢ ܗ̣̄ܘܲܝ̈", "ܡ̣ܢ ܫܵܩܹ̇ܠ ܗ̄ܘ̣ܵܐ ܡ̇ܙܘܿܢ ܚܲܝܵܘ̈ܗܝ ܘܝܵܗܹ̇ܒܼ ܠܲܐ̄ܚܪܹܝܢ ܀", ":ܘܐܸܢ ܕܹܝܢ ܐܸܙܲܠ ܚܲܣܝܼܪ̈ܵܬܼܵܐ ܠܡܸܙܒܲܢ ܡܸܫܚܵܐ", "ܠܡܵܢ ܠܵܐ ܩܵܘܝܼ ܚܲܬܼܢܵܐ ܕܢܸܥ̈ܠܵܢ ܒܲܚܕܼܵܐ ܫܲܘܝܘܼ ܀", ":ܠܡܵܢ ܦܲܢܝܼ ܠܗܹܝܢ ܕܠܵܐ ܝܵ̇ܕܲܥܢܵܐ ܣܘܼܥܪ̈ܵܢܲܝܟܹܿܝܢ", "ܕܗܵܐ ܝܵ̇ܕܲܥ ܗ̄ܘ̣ܵܐ ܕܲܢܛܝܼܪ̈ܵܢ ܗ̣̄ܘܲܝ̈ ܡ̣ܢ ܛܲܡܐܘܼܬܼܵܐ ܀", ":ܘܐܸܢ ܠܵܐ ܦܠܲܚ̣ ܗ̣̄ܘܲܝ̈ ܐܲܝܟ ܨܸܒܼܝܵܢܵܐ ܕܨܵܒܹ̇ܐ ܗ̄ܘ̣ܵܐ ܒܹܗ", "ܠܡܵܢ ܠܵܐ ܐܸܡ݂ܲܪ ܕܙܸܠܹ̈ܝܢ ܠܢܘܼܪܵܐ ܘܲܠܚܸܫܘܿܟܼܵܐ ܀", ":ܫܘܼܚܠܵܦ ܩܵܠܵܐ ܕܐܲܫܡܲܥ ܐܸܢܹܝܢ ܫܲܚܩ݂ܲܢܝ ܣܲܓܿܝܼ", "ܕܡܸܛܠ ܡܵܢܵܐ ܠܵܐ ܫܘܸܐ ܢܸܓܼܕܵܐ ܕܡܸܬܼܢܲܓܿܕܼܵܢܹ̈ܐ", ":ܒܠܵܐ ܫܲܘܝܘܼܬܼܵܐ ܕܲܓܼܙܵܪ ܕܝܼܢܗܹܝܢ ܬܡܲܗ̣ܘ ܚܘܼܫܵܒܲܝ̈", "ܕܐܲܝܟܲܢ ܠܵܐ ܢܦ݂ܲܠ ܒܗܵܘܬܼܵܐ ܕܢܘܼܪܵܐ ܥܲܡ ܥܲܬܝܼܪܵܐ ܀", ":ܘܐܸܢ ܥܲܡ ܒܝܼܫܹ̈ܐ ܦܵܫ̣ ܥܲܠ ܐܲܪܥܵܐ ܒܝܘܼܩܪܵܐ ܕܲܒܼܗܹܝܢ", "ܐܲܝܟܲܢ ܡܲܨܝܵܐ ܕܠܵܐ ܢܸܫܬܲܢ̈ܩܵܢ ܒܫܘܼܢܵܩܲܝ̈ܗܹܝܢ ܀", ":ܘܐܸܢ ܗܘ̤ ܕܠܲܐܬܼܪܵܐ ܕܲܡ̈ܣܲܟܿܝܵܢ ܗ̣̄ܘܲܝ̈ ܠܵܐ ܥܲܠ̣ ܘܲܚܙܲܝ̈", "ܡ̇ܢ ܝܘܼܬܼܪܵܢܵܐ ܡ̣ܢ ܚܘܼܡܣܵܢܵܐ ܕܲܒܼܬܼܘܼܠܘܼܬܼܗܹܝܢ ܀", ":ܠܡܵܢܵܐ ܫܚ݂ܲܩ ܗ̣̄ܘܲܝ̈ ܦܲܓܼܪܵܐ ܘܢܲܦܫܵܐ ܚܲܫܹ̈ܐ", "ܘܲܒܼܝܘܿܡ ܕܝܼܢܵܐ ܫ̣ܩܲܠ ܟܘܼܐܵܪܵܐ ܚܠܵܦ ܟܘܼܠܵܠܵܐ ܀", ":ܠܡܵܢ ܐܸܬܼܟܲܬܲܫ ܥܲܡ ܚܘܼܬܼܚܵܬܹ̈ܐ ܕܝܲܨܪܵܐ ܕܲܒܼܗܹܝܢ", "ܘܟܲܕܼ ܙܲܟܵܝܝܼܢ ܢܦ݂ܲܠ ܒܲܬܼܒܲܥܬܼܵܐ ܥܲܡ ܚܲܝܵܒܹ̈ܐ ܀", ":ܚܲܫܵܐ ܪܲܒܵܐ ܡܠܸܐ ܫܘܼܠܵܡܵܐ ܕܣܘܼܥܪ̈ܵܢܲܝܗܹܝܢ", "ܕܐܲܝܟܲܢ ܫܲܪܝܼ ܘܠܵܐ ܣܦ݂ܲܩ ܫܲܠܸܡ ܫܲܦܝܼܪ̈ܵܬܼܵܐ ܀", ":ܢܫܲܪܸܐ ܡ̇ܕܹܝܢ ܢܸܒܼܥܸܐ ܒܥܵܬܼܵܐ ܕܥܲܠ ܥܲܡܠܲܝܗܹ̈ܝܢ", "ܠܦܘܼܬܼ ܕܐܵܦ ܚܲܫܝܼܫ ܚܲܫܹܗ ܕܫܲܪܒܵܐ ܕܲܪ̈ܫܝܼܡܵܢ ܒܹܗ ܀", "ܢܸܒܼܥܹܐ ܕܐܲܝܟܲܢ ܟܬܼܝܼܒܼ ܕܐܸܬܿܕܲܡܝܲܬ̤ ܒܗܹܝܢ ܡܲܠܟܿܘܼܬܼܵܐ:", "ܕܗܵܐ ܠܵܐ ܣܦܲܩ ܗ̣̄ܘܲܝ̈ ܠܲܡܕܲܡܵܝܘܼ ܒܕܘܼܡܝܵܐ ܕܝܼܠܵܗ̇ ܀", ":ܠܡܵܢ ܠܵܐ ܥܠܲܝܗܹܝܢ ܐܵܡܲ݁ܪ ܕܕܼܵܡ̈ܝܵܢ ܠܗܵܝ̇ ܕܲܫܒܼܝܼܚܵܐ", "ܕܗܵܐ ܩܲܫܝܼܫܵܐ ܗ̄ܝܼ ܒܲܫܒܼܝܼܚܘܼܬܼܵܗ̇ ܡ̣ܢ ܟܠ ܕܲܒܼܪܸܐ ܀", ":ܐܸܬܿܕܲܡܝܲܬ̤ ܠܲܡ ܡܲܠܟܿܘܼܬܼ ܪܵܘܡ̇ܐ ܠܲܒܼܬܼܘܼ̈ܠܵܬܼܵܐ", "ܬܲܗܪܵܐ ܪܲܒܵܐ ܡ̇ܢ ܡܸܬܿܕܲܡܸܐ ܠܡܸܕܸܿܡ ܕܲܒܼܨܝܼܪ ܀", ":ܫܲܦܝܼܪ ܕܲܡܝܼ ܡܕܲܡܸܐ ܒܫܘܼܒܼܚܵܐ ܒܲܡܫܲܒܿܚܵܢܵܘ̈ܗܝ", "ܕܗܘ̤ ܡܨܸܐ ܡܕܲܡܸܐ ܘܗܸܢ̣ܘܿܢ ܠܵܐ ܡܨܼܝܢ ܠܲܡܕܲܡ̇ܝܘܼ ܀", ":ܒܡܲܠܟܿܘܼܬܼ ܪܵܘܡ̇ܐ ܘܲܒܼܒܼܘܼܣܵܡܵܐ ܕܠܵܐ ܡܸܬܼܡܲܠܲܠ", "ܗ̤ܝ ܕܹܝܢ ܡܕܲܡܝܵܐ ܒܲܕܩܵܪܝܵܐ ܠܗܘܿܢ ܨܹܝܕ ܒܘܼܣܵܡܵܗ̇ ܀", ":ܒܗܵܢܵܐ ܢܝܼܫܵܐ ܐܸܬܿܕܼܡܝܲܬ̤ ܠܲܢ ܠܐܲܪ̈ܥܵܢܵܝܹܐ", "ܕܲܒܼܝܲܕܼ ܕܘܼܡܝܵܗ̇ ܢܸܒܼܥܸܐ ܕܘܼܡܝܵܐ ܕܲܫܒܼܝܼ̈ܚܵܬܼܵܐ ܀", ":ܣܲܓܿܝܼ ܕܵܡܹ̇ܐ ܕܘܼܡܝܵܐ ܕܕܲܡܝܼ ܡܲܠܸܦ ܩܘܼܫܬܵܐ", "ܘܠܲܝܬܿ ܨܲܝܵܪܵܐ ܕܲܢܨܘܼܪ ܕܘܼܡܝܹܗ ܚܲܬܿܝܼܬܵܐܝܼܬܼ ܀", ":ܫܲܦܝܼܪ ܨܲܠܡܵܐ ܕܪܲܟܸܿܒܼ ܪܸܡܙܹܗ ܘܣ̣ܵܡ ܒܲܣܒܲܪܬܹܗ", "ܘܚܲܬܿܝܼܬܼܵܐܝܼܬܼ ܙܵܕܹܩ ܕܲܢܚܘܼܪ ܒܦܲܐܝܘܼܬܼ ܫܘܼܦܪܹܗ ܀", ":ܬܵܘ ܚܲܙܵܝܹ̈ܐ ܚܘܼܪܘ ܬܲܩܢܵܐܝܼܬܼ ܒܡܸܠܲܬܼ ܡܪܲܢ", "ܕܨܵܪܲܬ̤ ܐ̄ܢܵܫܵܐ ܘܡܲܠܟܿܘܼܬܼ ܪܵܘܡ̇ܐ ܒܝܘܼܩܢܵܐ ܕܥܲܡܠܹ̈ܐ ܀", ":ܥܲܡܠܹ̈ܐ ܕܐ̄ܢܵܫܵܐ ܨܵܪ ܒܲܣܒܲܪܬܹܗ ܡܚܲܕܸܿܬܼ ܐ̄ܢܵܫܵܐ", "ܘܲܩܒ݂ܲܥ ܐܸܢܘܿܢ ܒܲܕܼܡܘܼܬܼ ܨܲܠܡܵܐ ܩܕܼܵܡ ܚܲܙܵܝܹ̈ܐ ܀", ":ܠܵܗ̇ ܠܲܣܒܲܪܬܹܗ ܩܪ̣ܵܐ ܡܲܠܟܿܘܼܬܼܵܐ ܕܕܼܵܡ̇ܝܵܐ ܠܢܸܫܹ̈ܐ", "ܒܗܵܝ̇ ܕܲܡܣܲܒܿܪܵܐ ܡܲܠܟܿܘܼܬܼ ܪܵܘܡ̇ܐ ܠܲܒܼܢܲܝ̈ܢܵܫܵܐ ܀", ":ܒܩܲܪܝܼܒܼܘܼܬܼܵܗ̇ ܝܵܠ̇ܦܝܼܢ ܐ̄ܢܵܫܵܐ ܠܡܸܒܼܥܵܐ ܕܲܠܥܸܠ", "ܘܲܒܼܓܲܠܝܘܼܬܼܵܗ̇ ܚܵܙܹ̇ܝܢ ܫܘܼܦܪܵܐ ܕܲܣܬܼܝܼܪ̈ܵܬܼܵܐ ܀", ":ܥܠܹܝܗ̇ ܗ̄ܘ̣ ܐܸܡ݂ܲܪ ܗܵܝ̇ ܕܐܸܬܿܕܲܡܚܲܬ̤ ܠܲܒܼܬܼܘܼ̈ܠܵܬܼܵܐ", "ܒܚܲܕܼ ܕܲܡܚܵܘܝܵܐ ܕܘܼܒܵܪ ܚܲܝܹ̈ܐ ܕܠܵܐ ܙܘܼܘܵܓܼܵܐ ܀", ":ܒܫܸܡ ܒܬܼܘܼ̈ܠܬܼܵܐ ܩ̣ܪܵܐ ܠܲܟܼܢܘܼܫܝܵܐ ܕܲܡܗܲܝܡܸܢ ܒܹܗ", "ܟܲܕܼ ܡܲܠܸܦ ܠܲܢ ܕܕܲܟܼܝܘܼ ܬܵܒܲܥ̇ ܡ̣ܢ ܫܲܡܵܫܵܘ̈ܗܝ ܀", ":ܒܐܸܣܟܹܿܝܡ ܢܸܫܹ̈ܐ ܨܵܪܹܗ ܠܝܘܼܩܢܵܐ ܕܨܸܒܼܝܵܢ ܚܘܼܒܹܿܗ", "ܒܗܵܝ̇ ܕܲܒܼܢܸܫܹ̈ܐ ܒܟܼܝܼܚ ܐܸܣܟܹܿܡܵܐ ܕܲܟܼܢܝܼܟܼܘܼܬܼܵܐ ܀", ":ܠܓܲܒܼܪܹ̈ܐ ܘܢܸܫܹ̈ܐ ܚ̣ܒܲܫ ܒܲܛܝܵܪܹ̈ܐ ܕܡܸܠܲܬܼ ܦܘܼܡܹܗ", "ܕܡܲܠܸܦ ܕܲܡܨܲܝܢ ܬܪ̈ܲܝܗܘܿܢ ܬܸܓܼܡܹ̈ܐ ܠܡܸܚܵܐ ܒܕܲܟܼܝܘܼ ܀", ":ܐܸܠܘܼ ܨܵܪܹܗ ܠܝܘܼܩܢܵܐ ܕܡܸܠܬܹܗ ܒܐܸܣܟܹܿܝܡ ܓܲܒܼܪܹ̈ܐ", "ܡܸܣܬܲܒܼܪܵܐ ܗ̄ܘ̣ܵܬܼ ܕܛܵܟ ܡܲܣܠܲܝ ܗ̄ܘ̣ܵܐ ܬܸܓܼܡܵܐ ܕܢܸܫܹ̈ܐ ܀", ":ܚܲܟܿܝܼܡܵܐܝܼܬܼ ܨܵܪ ܢܸܩܼ̈ܒܼܵܬܼܵܐ ܒܲܨܠܸܡ ܡܸܠܬܹܗ", "ܕܠܵܐ ܢܸܬܼܦܲܠܲܓܼ ܟܝܵܢܵܐ ܫܲܘܝܵܐ ܠܲܡ̈ܢܵܘܵܬܼܵܐ ܀", ":ܟܠܹܗ ܟܝܵܢܲܢ ܨܵܪ ܚܵܘܝܼ ܠܲܢ ܒܹܗ ܒܲܟܼܝܵܢܲܢ", "ܕܢܗܘܸܐ ܦܫܝܼܩ ܠܲܢ ܠܲܡܚܵܪ ܫܲܦܝܼܪ ܒܟܼܠ ܕܲܩܢܹܝܢܲܢ ܀", ":ܫܲܦܝܼܪ̈ܵܬܲܢ ܘܲܫܟܼܝܼܪ̈ܵܬܲܢ ܓܠ̣ܵܐ ܒܦܸܠ̈ܐܵܬܹܗ", "ܘܛܘܼܒܹ̈ܐ ܘܢܸܓܼ̈ܕܹܿܐ ܕܲܥܬܼܝܼܕܼܝܼܢ ܠܲܢ ܨܵܪ ܚܵܘܝܼ ܠܲܢ ܀", ":ܠܲܬܼܪܹܝܢ ܬܸܓܼܡܝܼ̈ܢ ܦܲܠܓܹܗ ܠܪܲܗܛܵܐ ܕܕܼܘܼܒܵܪ ܚܲܝܲܝ̈ܢ", "ܘܲܠܚܲܕܼ ܣܵܡ̣ ܠܹܗ ܫܡܵܐ ܚܲܟܿܝܼܡܵܐ ܘܠܲܐ̄ܚܪܹܝܢ ܣܲܟܼܠܵܐ ܀", ":ܒܚܲܟܿܝܼ̈ܡܵܬܼܵܐ ܦܲܚܸܡ ܪܲܗܛܵܐ ܕܲܓܼܡܝܼܪܘܼܬܼܵܐ", "ܘܲܒܼܣܲܟܼ̈ܠܵܬܼܵܐ ܕܲܡܝܼ ܠܥܲܡܠܹ̈ܐ ܒܨܝܼܪܲܝ ܚܘܼܒܵܐ ܀", ":ܠܗܘܿܢ ܗ̄ܘ̣ ܠܥܲܡܠܹ̈ܐ ܩܪ̣ܵܐ ܠܲܡܦܹܝܕܼܵܐ ܕܲܡܬܲܩܢܝܼܢ ܗ̄ܘ̣ܵܘ", "ܒܗܵܝ̇ ܕܲܥܡ݂ܲܠܘ ܗ̄ܘ̣ܵܘ ܐܵܦܸܢ ܠܵܐ ܥ̣ܡܲܠ ܒܲܚܕܵܐ ܫܲܘܝܘܼ ܀", ":ܠܵܐ ܫܲܘܝܘܼܬܼܵܐ ܕܥܲܡܠܹ̈ܐ ܥܸܒܼܕܲܬ̤ ܕܢܸܚܣܲܪ ܡܸܫܚܵܐ", "ܕܐܸܠܘܼ ܫܘܹܝܢ ܗ̄ܘ̣ܵܘ ܠܵܐ ܚܵܣܲܪ ܗ̄ܘ̣ܵܐ ܡܸܕܲܡ ܕܲܫܘܸܐ ܀", ":ܒܡܸܫܚܵܐ ܕܚܵܣܲ݁ܪ ܒܨܝܼܪܘܼܬܼ ܥܲܡܠܹ̈ܐ ܨܵܪ ܚܵܘܝܼ ܠܲܢ", "ܕܢܵܚܘܿܒܼܝܼܢ ܗ̄ܘ̣ܵܘ ܘܠܵܐ ܕܲܗܝܼܢܝܼܢ ܒܚܘܼܒܵܐ ܘܪ̈ܲܚܡܹܐ ܀", ":ܠܪ̈ܲܚܡܹܐ ܟܲܢܝܼ ܒܲܫܡܵܐ ܕܡܸܫܚܵܐ ܡܫܝܼܚܵܐ ܕܚܵܢ݂ܲܢ", "ܕܲܟܼܡܵܐ ܕܚܵܢ݂ܲܢ ܗܵܟܲܢ ܢܹܚܘܼܢ ܠܲܟܼ̈ܢܵܘܵܬܲܢ ܀", ":ܠܡܸܫܚܵܐ ܕܲܡܝܹܗ ܠܐܲܝܢܵܐ ܕܚܵܐܹ̇ܢ ܠܲܟܼ̈ܢܵܘܵܬܹܗ", "ܕܒܲܕܼܡܘܼܬܼ ܡܸܫܚܵܐ ܡܢܝܼܚ ܚܘܼܫܵܒܹ̈ܐ ܐܲܝܟ ܕܲܠܪܸ̈ܓܼܫܹܐ ܀", ":ܒܸܠܥܵܕܼ ܡܸܫܚܵܐ ܨܵܪܹܗ ܠܝܘܼܩܢܵܐ ܕܡܲܪ̈ܵܚܵܬܼܵܐ", "ܒܲܪ ܠܵܐ ܪܲܟܸܿܟ ܦܸܬܼܓܼܵܡܲܝ̈ܗܹܝܢ ܫܘܼܚܢܵܐ ܕܥܵܘ̣ܠܵܐ ܀", ":ܒܡܸܫܚܵܐ ܡܲܕܿܟܹܗ ܠܕܼܘܼܒܵܪ ܚܲܝܹ̈ܐ ܕܚܲܟܿܝܼ̈ܡܵܬܼܵܐ", "ܕܚܲܢ ܘܐܸܬܼܪܲܚܲܡ ܘܕܲܗܸܢ ܦܲܓܼܪܵܐ ܘܢܲܦܫܵܐ ܐܲܟܲܚ̄ܕܼ ܀", ":ܒܡܸܫܚܵܐ ܕܪ̈ܲܚܡܹܐ ܕܲܗܝܼܢܝܼܢ ܗ̄ܘ̣ܵܘ ܕܘܼܒܵܪ̈ܲܝܗܹܝܢ", "ܥܲܠ ܗܵܝ̇ ܩܵܘܝܘܼ ܘܠܵܐ ܐܸܬܼܦܲܟܲܪܘ ܒܫܘܼܚܬܵܐ ܕܙܲܒܼܢܵܐ ܀", "ܡܥܵܕܼܝܼܢ ܐܸܢܘܿܢ ܐܵܦ ܨܲܝܵܪܹ̈ܐ ܠܡܸܣܥܲܪ ܗܵܕܹܐ:", "ܕܲܒܼܝܲܕܼ ܡܸܫܚܵܐ ܢܸܛܪܘܼܢ ܨܲܠܡܹ̈ܐ ܕܠܵܐ ܚܘܼܒܵܠܵܐ ܀", ":ܡܸܫܚܵܐ ܡܡܲܕܸܿܟ ܥܲܡ ܣܲܡܡܵܢܹ̈ܐ ܨܵܐܲܪ ܨܲܠܡܹ̈ܐ", "ܕܲܒܼܝܲܕܼ ܗܵܕܹܐ ܢܩܵܘܸܐ ܨܲܠܡܹܗ ܕܠܵܐ ܫܘܼܓܼܢܵܝܵܐ ܀", ":ܘܐܸܢ ܨܲܒܵܪܹ̈ܐ ܝܼܕܲܥܘ ܕܢܸܛܪܘܼܢ ܨܲܠܡܹ̈ܐ ܫܐܝܼܠܹ̈ܐ", "ܟܡܵܐ ܙܵܕܹܩ ܗ̄ܘ̣ܵܐ ܠܐ̄ܢܵܫܵܐ ܠܡܸܛܲܪ ܨܠܸܡ ܝܘܼܩܢܲܝ̈ܗܘܿܢ ܀", ":ܠܠܵܐ ܒܛܝܼܠܘܼܬܼܗܘܿܢ ܟܥܲܠ ܝܘܼܩܢܲܝ̈ܗܘܿܢ ܒܣ݂ܲܪ ܦܵܪܘܿܩܲܢ", "ܒܫܸܡ ܣܟܼ̈ܠܵܬܼܵܐ ܕܠܵܐ ܫܩ݂ܲܠ ܡܸܫܚܵܐ ܒܲܙܘܵܕܲܝ̈ܗܘܿܢ ܀", ":ܠܲܚܦܝܼܛܘܼܬܼܵܐ ܕܨܸܒܼܝܵܢ ܛܵܒܹ̈ܐ ܩܲܠܸܣ ܘܐܵܘܪܸܒܼ", "ܒܚܲܟܿܝܼ̈ܡܵܬܼܵܐ ܕܲܚܠ݂ܲܛ ܡܸܫܚܵܐ ܒܣܘܼܥܪ̈ܵܢܲܝܗܹܝܢ ܀", ":ܒܓܼܵܘ ܡܸܢܝܵܢܵܐ ܕܥܸܣܪ̈ܵܬܲܝܗܹܝܢ ܚ̣ܒܲܫ ܟܠ ܕܲܥܒܼܝܼܕܼ", "ܪܸܪܓܼܝܼܓܼ ܣܲܓܿܝܼ ܕܲܢܩܲܒܿܠܘܼܢܵܝܗܝ ܒܝܘܿܡ ܓܸܠܝܵܢܹܗ ܀", ":ܠܝܘܿܡ ܓܸܠܝܵܢܹܗ ܩ̣ܪܵܐ ܡܹܐܬܼܝܼܬܹܗ ܕܚܲܬܼܢܵܐ ܕܐܵܬܹ̇ܐ", "ܘܲܒܼܬܼܘܼ̈ܠܵܬܼܵܐ ܕܢܵܦ̈ܩܵܢ ܠܐܘܼܪܥܹܗ ܓܡܝܼܪܹ̈ܐ ܟܠܗܘܿܢ ܀", ":ܫܸܢܬܼܵܐ ܕܐܸܡ݂ܲܪ ܕܲܕܼܡܸܟ ܟܠܗܹܝܢ ܒܲܚܕܼܵܐ ܫܲܘܝܘܼ", "ܡ̇ܘܬܵܐ ܕܐܲܫܘܝܼ ܠܛܵܒܹ̈ܐ ܘܒܼܝܼܫܹ̈ܐ ܒܚܲܕܼ ܚܘܼܒܵܠܵܐ ܀", ":ܩܥܵܬܼܵܐ ܕܲܗܘ̤ܿܬܼ ܒܦܸܠܓܿܘܼܬܼ ܠܸܠܝܵܐ ܘܢܵܕܼ ܕܲܡ̈ܟܵܬܼܵܐ", "ܩܵܠ ܦܘܼܩܪܵܢܵܐ ܗ̄ܘ̣ ܕܩܵܪܹܐ ܒܚܲܪܬܼܵܐ ܘܲܡܢܲܚܸܡ ܟܠ ܀", ":ܒܦܸܠܓܿܘܼܬܼ ܠܸܠܝܵܐ ܐܸܡ݂ܲܪ ܕܐܵܬܹ̇ܐ ܚܲܬܼܢܵܐ ܕܡܲܟܼܪܲܢ", "ܒܗܵܝ̇ ܕܐܵܦ ܚܲܬܼܢܹ̈ܐ ܒܠܸܠܝܵܐ ܢܵܣ̇ܒܿܝܼܢ ܠܲܡܟܼܝܼܪ̈ܵܬܼܵܐ ܀", ":ܕܩܵܡ̣ ܫܲܘܝܵܐܝܼܬܼ ܗܵܠܹܝܢ ܕܐܲܟܼܬܸܿܒܼ ܥܲܠ ܥܲܡܠܲܝ̈ܗܹܝܢ", "ܩܝܵܡܬܵܐ ܕܟܼܠܢܵܫ ܚܵܘܝܼ ܠܟܼܠܢܵܫ ܕܩܵܐܹ̇ܡ ܟܠܢܵܫ ܀", ":ܒܚܲܕܼ ܠܲܡܦܹܝܕܹ̈ܐ ܕܚܲܡܸܫ ܕܲܕܼܥܸܟ ܠܚܲܪ̈ܡܹܐ ܟܵܘܸܢ", "ܕܐܸܢ ܠܵܐ ܚܵܢ̇ܝܼܢ ܠܵܐ ܡܸܬܼܚܲܢܢܝܼܢ ܒܕܝܼܢܵܐ ܕܲܥܬܼܝܼܕܼ ܀", ":ܕܠܵܐ ܨܲܒܲܝ̈ ܙܲܒܸܿܢ ܚܲܟܿܝܼ̈ܡܵܬܼܵܐ ܠܗܸܕܝܘܿܛܵܬ̈ܐ", "ܡܸܓܼܠܵܐ ܓܠ̣ܵܐ ܠܲܢ ܕܠܵܐ ܐܝܼܬܼ ܬܲܡ̇ܢ ܠܡܸܫܐܲܠ ܪ̈ܲܚܡܹܐ ܀", ":ܕܲܬܼܢܲܝ̈ ܘܐܸܡ݂ܲܪ ܕܕܲܡ ܠܵܐ ܢܸܣܦܲܩ ܠܲܢ ܠܲܡ ܘܲܠܟܹܝܢ", "ܐܵܘܕܲܥ ܕܲܙܥܘܿܪ ܥܲܡܠܲܢ ܕܲܬܼܢܵܢ ܡ̣ܢ ܦܘܼܪܥܵܢܲܢ ܀", ":ܕܫܲܕܲܪ ܐܸܢܹܝܢ ܠܡܸܙܒܲܢ ܡܸܫܚܵܐ ܡ̣ܢ ܟܲܪ ܕܲܫܟܼܝܼܚ", "ܚܵܘܝܼ ܕܐܼܝܼܬܼ ܗ̄ܘ̣ ܐܲܬܼܪܵܐ ܠܲܡܚܵܢ ܐܸܠܘܼ ܚܲܢ ܗ̣̄ܘܲܝܢ ܀", ":ܕܥܲܕܼ ܦܵܢ̈ܝܵܢ ܗ̣̄ܘܲܝ̈ ܡ̣ܢ ܟܲܕ ܕܐܸܙܲܠ ܐܸܬܼܵܐ ܚܲܬܼܢܵܐ", "ܠܵܐ ܝܼܕܲܥܬܼܵܐ ܗ̄ܝܼ ܕܠܵܐ ܪܓܼܝܼܫܝܼܢܲܢ ܐܸܡܲܬܼܝ ܕܐܵܬܹܐ ܀", ":ܕܥܲܠ̣ ܥܲܡ ܚܲܬܼܢܵܐ ܚܲܟܿܝܼ̈ܡܵܬܼܵܐ ܘܐܸܬܿܬܿܚܸܕܼ ܬܲܪܥܵܐ", "ܟܹܐܢܹ̈ܐ ܐܸܢܘܿܢ ܕܥܵܐ̇ܠܝܼܢ ܘܢܵܚ̇ܝܼܢ ܒܲܠܡܹܐܝܼܢ ܫܲܝܢܵܐ ܀", "ܕܦܵܫ̣ ܣܲܟܼܠܵܬܼ̈ܐ ܠܒܲܪ ܡ̣ܢ ܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ:", "ܒܝܼܫܹ̈ܐ ܐܸܢܘܿܢ ܕܦܵܝ̇ܫܝܼܢ ܒܐܲܪܥܵܐ ܠܡܸܫܬܲܢܵܩܘܼ ܀", ":ܕܲܟܼܬܼܝܼܒܼ ܕܲܩܪ̈ܲܝ ܠܵܐ ܪ̈ܲܕܝܵܬܼܵܐ ܡ̇ܪܲܢ ܡ̇ܪܲܢ", "ܣܲܒܼܪܵܐ ܗ̄ܘ̣ ܕܲܟܼܒܲܪ ܚܵܢܝܼܢ ܪ̈ܲܚܡܹܐ ܠܲܕܼܚܲܛܵܚܢ ܀", ":ܥܲܠ ܥܲܡܠܲܝ̈ܗܹܝܢ ܕܕܲܠܵܐ ܒܘܼܝܵܢ ܡܸܬܼܪ̈ܲܥܝܵܢ ܗ̣̄ܘܲܝ̈", "ܕܛܵܟ ܠܵܐ ܛܵܠܹ̇ܡ ܗܵܘ̇ ܒܲܣܝܼܡܵܐ ܠܕܘܼܒܵܪ̈ܲܝܗܹܝܢ ܀", ":ܕܲܩܪ̈ܲܝ ܗܸܢܹܝܢ ܘܦܲܢܝܼ ܗܘ̤ ܠܗܹܝܢ ܕܠܵܐ ܝܵ̇ܕܲܥ ܐ̄ܢܵܐ", "ܠܚܘܼܒܵܐ ܕܠܵܐ ܚܠܝܼܛ ܒܪܸܚܡܲܬܼ ܚܲܒܼܪ̈ܵܘܗܝ ܠܵܐ ܨܒܼܵܐ ܕܢܸܕܲܥ ܀", ":ܕܠܵܐ ܝܵ̇ܕܲܥ ܐ̄ܢܵܐ ܠܟܹܝܢ ܐܸܡ݂ܲܪ ܗ̄ܘ̣ܵܐ ܠܠܵܐ ܪ̈ܲܕܼܝܵܬܼܵܐ", "ܕܠܵܐ ܝܼܕܲܥܬܹܿܝ̈ܢ ܠܡܸܓܼܡܲܪ ܨܸܒܼܝܵܢܝ ܒܝܲܕܼ ܚܵܘܣܵܢܵܐ ܀", ":ܬܲܪܥܵܐ ܐܸܬܿܬܿܚܸܕܼ ܒܐܲܦܲܝ̈ ܕܠܒܲܪ ܘܠܵܐ ܥܲܠ̣ ܥܲܡܹܗ", "ܪܩܥܐ ܗ̄ܘ̣ ܕܲܠܥܸܠ ܕܡ̇ܐ ܕܥܲܠ̣ܘ ܛܵܒܹ̈ܐ ܐܲܚܕܹܿܗ ܪܸܡܙܵܐ ܀", ":ܪܸܡܙܵܐ ܗܵܘܹ̇ܐ ܟܘܼܪ ܒܘܼܚܪܵܢܵܐ ܠܛܵܒܹ̈ܐ ܘܒܼܝܼܫܹ̈ܐ", "ܘܦܵܪܹܫ ܟܹܐܢܹ̈ܐ ܡ̣ܢ ܥܵܘܵܠܹ̈ܐ ܒܪܸܬܼܚܵܐ ܕܚܘܼܒܹܿܗ ܀", ":ܪܲܒܿ ܦܘܼܪܫܵܢܵܐ ܕܗܵܘܹ̇ܐ ܬܲܡ̇ܢ ܒܹܝܬܼ ܚܲܕ ܠܲܐ̄ܚܪܹܝܢ", "ܘܠܵܐ ܡܸܬܼܡܲܫܚܵܐ ܪܲܚܝܼܩܘܼܬܼܵܐ ܕܪܵܘܡܵܐ ܘܥܘܼܡܩܵܐ ܀", ":ܪܲܡ ܘܲܡܥܲܠܲܝ ܪܵܘܡ̇ܐ ܕܟܹܐܢܹ̈ܐ ܡ̣ܢ ܟܠ ܪܘܡܝܼܢ", "ܘܥܲܡܝܼܩܵܐ ܗ̄ܝܼ ܛܵܒܼ ܗܵܘܬܼܵܐ ܕܒܼܝܼܫܹ̈ܐ ܡ̣ܢ ܟܠ ܥܘܼܡܩܝܼ̈ܢ ܀", ":ܦܲܐܝܵܐ ܚܙܵܬܼܵܐ ܕܪ̈ܵܚܡܲܝ ܚܘܼܒܵܐ ܡ̣ܢ ܟܠ ܕܲܦܐܹܐ", "ܘܲܫܟܼܝܼܪ ܓܵܘܢܵ ܕܢܲܟܿܘܼܠܬܼܵܢܹ̈ܐ ܡ̣ܢ ܟܠ ܕܲܫܟܼܝܼܪ ܀", ":ܠܲܝܬܿ ܠܵܗ̇ ܦܸܚܡܵܐ ܠܗܵܝ̇ ܬܸܫܒܿܘܿܚܬܵܐ ܕܲܒܼܢܲܝ̈ ܢܘܼܗܪܵܐ", "ܘܠܵܐ ܬܘܼܒܼ ܕܘܼܡܝܵܐ ܠܲܫܟܼܝܼܪܘܼܬܼܵܐ ܕܲܒܼܢܲܝ̈ ܚܸܫܟܵܐ ܀", ":ܢܲܗܝܼܪܘܼܬܼܵܐ ܘܚܸܫܘܿܟܼܘܼܬܼܵܐ ܡܚܵܘܝܵܐ ܠܟܼܠܢܵܫ", "ܕܒܲܐܝܼܠܹܝܢ ܥܲܡܠܹ̈ܐ ܐܲܥܢܝܼ ܢܲܦܫܹܗ ܒܥܘܼܡܪܵܐ ܕܲܬܼܢܵܢ ܀", ":ܚܙܵܬܼܵܐ ܕܓܼܘܼܫܡܵܐ ܗܵܘ̇ܝܵܐ ܣܵܗ̇ܕܵܐ ܥܲܠ ܪܸܥܝܵܢܵܐ", "ܘܲܡܟܲܐܪܵܐ ܠܹܗ ܒܐܲܝܠܹܝܢ ܕܲܣܥ݂ܲܪ ܟܲܕܼܒܼܵܐܝܼܬܼ ܀", ":ܡܸܢܹܗ ܕܦܲܓܼܪܵܐ ܢܵܒܲ݁ܥ ܫܘܼܒܼܚܵܐ ܐܵܦ ܟܘܼܐܵܪܵܐ", "ܘܗܘ̤ ܠܹܗ ܗܵܘܹ̇ܐ ܡܦܲܠܸܓܼ ܛܘܼܒܹ̈ܐ ܘܡܲܣܪܲܚ ܢܸܓܼ̈ܕܹܿܐ ܀", ":ܗܘ̤ ܒܲܪܢܵܫܵܐ ܡܢܲܓܸܿܕܼ ܢܲܦ̰ܫܹܗ ܒܐܲܝܠܹܝܢ ܕܲܚܝ̣ܛܵܐ", "ܘܐܲܝܟ ܕܲܝܵܢܵܐ ܒܵܣܲ݁ܪ ܗܵܘܢܹܗ ܠܲܫܟܼܝܼܪ̈ܵܬܹܗ ܀", ":ܟܠ ܐ̄ܢܵܫ ܚܵܙܹ̇ܐ ܡܘܼܡܹ̈ܐ ܕܢܲܦܫܹܗ ܘܕܲܟܼܢܵܘܵܬܹ̈ܗ", "ܘܠܵܐ ܐ̄ܢܵܫ ܛܵܫܹ̇ܐ ܠܵܐ ܡ̣ܢ ܢܲܦܫܹܗ ܘܠܵܐ ܡ̣ܢ ܚܲܒܼܪ̈ܵܘܗܝ ܀", ":ܒܟܼܠܹܗ ܟܝܵܢܵܐ ܕܲܡܠܝܼܠܘܼܬܼܵܐ ܚܵܐ̇ܲܪ ܐ̄ܢܵܫ", "ܘܟܼܠ ܒܹܗ ܚܵܐ̇ܲܪ ܒܗܵܘ̇ ܐܸܣܟܹܿܝܡܵܐ ܕܚܵܘܪܵܐ ܕܝܼܠܹܗ ܀", ":ܟܠ ܡܸܬܼܒܲܩܸܐ ܒܚܲܕܼ ܒܲܪܢܵܫܵܐ ܚܲܬܿܝܼܬܼܵܐܝܼܬܼ", "ܘܗܘ̤ ܒܲܪܢܵܫܵܐ ܡ̇ܬܲܚ ܗܵܘܢܹܗ ܨܼܝܕ ܟܠ ܕܲܚܙ̣ܵܝܗܝ ܀", "ܠܲܝܬܿ ܒܲܥܒܼܝܼܪܹ̈ܐ ܕܛܵܫܹܐ ܬܲܡ̇ܢ ܡ̣ܢ ܒܲܪ ܙܵܘܓܸܿܗ:", "ܘܠܵܐ ܬܘܼܒܼ ܡܸܢܹܗ ܡܨܸܐ ܡܸܬܿܛܲܫܹܐ ܟܢܵܬܹܗ ܘܚܲܒܼܪܹܗ ܀", ":ܠܐܲܪܒܲܥܦܸܢ̈ܝܵܢ ܪܵܗ̇ܛܵܐ ܚܙܵܬܼܵܐ ܩܲܠܝܼܠܵܐܝܼܬܼ", "ܘܲܡܣܲܝܟܼܵܐ ܠܗܹܝܢ ܠܓܼܵܘ ܡ̣ܢ ܚܵܘܪܵܐ ܕܲܒܼܓܼܵܘ ܓܘܼܫܡܵܐ ܀", ":ܐܘܿ ܬܸܕܼܡܘܼܪܬܵܐ ܕܗܵܘܿܝܵܐ ܒܐ̄ܢܵܫܵܐ ܡ̣ܢ ܥܵܒܼ̇ܘܿܕܹܗ", "ܕܲܡܣܲܝܸܟ ܠܹܗ ܠܪܵܘܡ̇ܐ ܘܥܘܼܡܩܵܐ ܒܲܡܣܲܝܟܼܘܼܬܹܗ ܀", ":ܡܣܲܝܸܟ ܟܠܹܗ ܦܲܓܼܪܵܐ ܘܢܲܦܫܵܐ ܒܲܚܕܼܵܐ ܕܘܼܟܵܐ", "ܘܪܲܚܝܼܩ ܡ̣ܢ ܟܠ ܘܩܲܪܝܼܒܼ ܠܹܗ ܟܠ ܐܲܝܟ ܩܲܪܝܼܒܼܵܐ ܀", ":ܒܟܼܠ ܕܘܼܟ ܐܝܼܬܼܵܘܗܝ ܟܲܕܼ ܗܘ̤ ܐܝܼܬܼܵܘܗܝ ܒܲܚܕܼܵܐ ܕܘܼܟܵܐ", "ܘܗܵܢܵܘ̇ ܬܲܗܪܵܐ ܕܐܝܼܬܼܵܘܗܝ ܨܼܝܕܼ ܟܠ ܘܠܲܝܬܵܘܗܝ ܨܹܝܕܼ ܟܠ ܀", ":ܒܐܲܠܵܗܘܼܬܼܵܐ ܡܕܲܡܸܐ ܒܛܲܟܼܣܵܐ ܕܗܵܘܹ̇ܐ ܨܹܐܕܼܵܘܗܝ", "ܕܐܝܼܬܹܝܗ̇ ܒܟܼܠ ܕܘܼܟ ܘܠܵܐ ܡܸܬܿܕܲܪܟܵܐ ܕܐܲܝܟܲܢ ܐܝܼܬܹܝܗ̇ ܀", ":ܒܝܲܕܼ ܣܘܼܥܪ̈ܵܢܹܐ ܫܵܠ̇ܡܵܐ ܨܹܐܕܼܵܘܗܝ ܗܵܒ̇ ܒܲܪܬܼ ܩܵܠܵܐ", "ܕܨܲܠܡܵܐ ܗ̄ܘ̣ ܐ̄ܢܵܫܵܐ ܕܲܡܬܲܩܢܵܢܹܗ ܘܣܲܓܿܝܼ ܕܵܡܹ̇ܐ ܀", ":ܕܵܡܹ̇ܐ ܒܗܵܕܹܐ ܕܲܗܘ̤ܵܐ ܒܟܼܠ ܕܘܼܟ ܟܲܕܼ ܠܵܐ ܐܝܼܬܼܵܘܗܝ", "ܘܒܼܵܩܹܵܐ ܕܟܲܣ̈ܝܵܢ ܒܓܼܵܘ ܪܸܥܝܵܢܵܐ ܕܝܼܠܹܗ ܘܲܕܼܟܼܠ ܀", ":ܐܲܝܟ ܥܵܒܲܘܿܕܼܵܐ ܒܵܚܲ݁ܪ ܥܵܘ̣ܠܵܐ ܕܲܟܼܣܸܐ ܒܢܲܦܫܵܐ", "ܘܲܒܼܒܼܘܼܚܪܵܢܹܗ ܡܦܲܪܸܫ ܣܲܢܝܵܐ ܡ̣ܢ ܫܲܦܝܼܪܵܐ ܀", ":ܡܲܢ̣ܘ ܣܵܦܹ̇ܩ ܕܢܸܬܼܢܸܐ ܒܡܸܠܹ̈ܐ ܪܲܒܿܘܼܬܼ ܕܲܪܓܹܗ", "ܕܒܲܪ ܕܲܚܝܼܚܵܐ ܕܡܲܡܠܸܟ ܪܸܡܙܹܗ ܥܲܡ ܟܠ ܘܲܒܼܟܼܠ ܀", ":ܡܲܢ̣ܘ ܝܵ̇ܕܲܥ ܕܥܲܡ ܪܲܒܿܘܼܬܹܗ ܢܨܘܼܪ ܐܵܦ ܫܸܦܠܹܗ", "ܕܟܲܕܼ ܐܝܼܬܼ ܡܸܢܹܗ ܕܡܲܡܠܸܟ ܥܲܠ ܟܠ ܐܝܼܬܼ ܕܫܝܼܛ ܡ̣ܢ ܟܠ ܀", ":ܡ̣ܿܢ ܠܵܐ ܢܸܬܼܗܲܪ ܒܚܲܕܼ ܦܘܼܪܫܵܢܵܐ ܕܗܵܘܹ̇ܐ ܨܹܐܕܼܵܘܗܝ", "ܕܡܸܢܹܗ ܒܪܵܘܡ̇ܐ ܘܡܸܢܹܗ ܒܥܘܼܡܩܵܐ ܒܫܘܼܒܼܚܵܐ ܘܨܲܥܪܵܐ ܀", ":ܡ̣ܿܢ ܠܵܐ ܢܸܚܕܹܿܐ ܘܡܲܢ ܠܵܐ ܢܲܟܼܪܸܐ ܥܲܠ ܬܲܪ̈ܬܲܝܗܹܝܢ", "ܡ̇ܐ ܕܡܸܬܼܒܲܩܸܐ ܒܛܘܼܒܹ̈ܐ ܕܛܵܒܹ̈ܐ ܘܢܸܓܼ̈ܕܹܿܐ ܕܒܼܝܼܫܹ̈ܐ ܀", ":ܡܲܢ ܠܵܐ ܢܹܐܡܲܪ ܕܪܲܒܿ ܒܲܪܢܵܫܵܐ ܘܫܝܼܛ ܒܲܪܢܵܫܵܐ", "ܟܲܕܼ ܚܵܙܹ̈ܐ ܠܹܗ ܒܡܲܠܟܿܘܼܬܼ ܪܵܘܡ̇ܐ ܘܲܒܼܓܗܲܢܵܐ ܀", ":ܫܘܼܒܼܚܹܗ ܘܨܲܥܪܹܗ ܚܙܹ̇ܝܬܼ ܟܲܕܼ ܨܝܼܪܝܼܢ ܒܕܲܦܵܐ ܕܣܸܦܪܹ̈ܐ", "ܘܲܚܕܝܼܬܼ ܘܐܲܟܼܪܝܼܬܼ ܥܲܠ ܫܝܼܛܘܼܬܹܗ ܘܥܲܠ ܪܘܼܡܪܵܡܹܗ ܀", "ܒܬܲܪܬܹܿܝܢ ܕܸܡ̈ܘܵܢ ܨܵܪܹܗ ܪܡܙܵܐ ܠܝܘܼܩܢܵܐ ܕܨܲܠܡܹܗ.", "ܘܐܲܠܦܹܗ ܕܢܸܗܪܘܿܓܼ ܒܲܫܒܼܝܼ̈ܚܵܬܹܗ ܘܒܲܫܟܼܝܼܪ̈ܵܬܹܗ ܀", ":ܒܦܸܠ̄ܐܬܼܵܐ ܓܠ̣ܵܐ ܠܲܢ ܥܲܠ ܦܘܼܪܫܵܢܵܐ ܕܗܵܘܹ̇ܐ ܠܚܲܪܬܼܵܐ", "ܕܢܸܗܘܸܐ ܪܵܢܹ̇ܐ ܠܡܸܦܪܲܫ ܫܲܦܝܼܪ ܩܕܼܵܡ ܗܵܘ̇ ܝܵܘܡ̇ܐ ܀", ":ܒܲܒܼܬܼܘܼ̈ܠܵܬܼܵܐ ܐܲܠܦܹܗ ܪܲܗܛܵܐ ܕܙܲܕܿܝܼܩܘܼܬܼܵܐ", "ܕܢܸܗܘܸܐ ܦܵܠ̇ܲܚ ܕܲܟܼܝܘܼܬܼ ܢܲܦܫܵܐ ܕܠܵܐ ܒܘܼܣܪܵܢܵܐ ܀", ":ܒܝܲܕܼ ܦܸܠܐܬܼܵܐ ܕܪܲܫ̣ ܠܹܗ ܐܘܼܪܚܵܐ ܕܥܲܡܠܹ̈ܐ ܫܒܼܝܼܚܹ̈ܐ", "ܕܢܸܪܕܹܿܐ ܫܲܦܝܼܪ ܠܘܲܥܕܵܐ ܕܚܲܝܹ̈ܐ ܠܘܵܬܼ ܫܘܼܠܵܡܵܐ ܀", ":ܒܚܲܟܿܝܼ̈ܡܵܬܼܵܐ ܠܲܒܿܒܹܗ ܒܣܲܒܼܪܵܐ ܕܡܲܠܟܿܘܼܬܼ ܪܵܘܡ̇ܐ", "ܘܲܒܼܣܲܟܼ̈ܠܵܬܼܵܐ ܣܲܪܕܹܗ ܒܫܸܡܥܵܐ ܩܲܫܝܵܐ ܀", ":ܒܲܒܼܬܼܘܼܠܲܝ̈ܗܘܿܢ ܐܲܟܼܪܸܙ ܕܲܡܨܸܐ ܠܡܸܚܵܐ ܒܕܲܟܼܝܘܼ", "ܘܲܒܼܥܲܡܠܲܝ̈ܗܹܝܢ ܚܵܘܝܼ ܕܲܩܢܹܐ ܚܹܐܪܘܼܬܼ ܢܲܦܫܵܐ ܀", ":ܒܕܲܢܣ݂ܲܒܼ ܡܸܫܚܵܐ ܚܵܘܝܼ ܕܐܼܝܼܬܼ ܠܹܗ ܝܲܨܪܵܐ ܕܚܵܐܹ̇ܢ", "ܘܒܲܕܼܠܵܐ ܢܣ݂ܲܒܼ ܗ̣̄ܘܲܝ̈ ܓܠ̣ܵܐ ܕܚܲܪܡܘܼܬܹܗ ܠܵܘ ܕܲܩܛܝܼܪܵܐ ܗ̄ܝܼ ܀", ":ܥܲܠ ܚܹܐܪܘܼܬܹܗ ܓܠ̣ܵܐ ܠܲܡܦܹܝܕܹ̈ܐ ܕܲܕܠܸܩܘ ܘܲܕܥܸܟܼܘ", "ܕܐܸܠܘܼ ܫܦ݂ܲܪ ܠܹܗ ܡܨܸܐ ܗ̄ܘ̣ܵܐ ܕܢܲܕܼܠܸܩ ܠܥܸܣܪ̈ܵܬܲܝܗܹܝܢ ܀", ":ܗܵܘ̇ ܨܸܒܼܝܵܢܵܐ ܕܐܲܕܠܸܩ ܚܲܡܫܵܐ ܒܡܸܫܚܵܐ ܕܪ̈ܲܚܡܹܐ", "ܕܠܝܼܠܵܐ ܗ̄ܘ̣ܵܬܼ ܠܹܗ ܕܢܲܕܼܠܸܩ ܚܲܡܫܵܐ ܐܲܝܟ ܕܲܠܚܲܡܫܵܐ ܀", ":ܚܲܕܼ ܗ̄ܘ̣ ܝܲܨܪܵܐ ܕܚܲܟܿܝܼ̈ܡܵܬܼܵܐ ܘܲܕܼܣܲܟܼ̈ܠܵܬܼܵܐ", "ܘܐܸܠܘܼ ܫܦ݂ܲܪ ܠܹܗ ܟܠܹܗ ܒܟܼܠܹܗ ܡܸܬܼܚܲܟܲܡ ܗ̄ܘ̣ܵܐ ܀", ":ܒܕܿܣܕ݂ܲܩ ܢܲܦܫܹܗ ܒܠܵܐ ܚܵܘܣܵܢܵܐ ܕܥܲܠ ܩܲܪ̈ܝܼܒܼܵܘܗܝ", "ܐܵܘܕܲܥ ܕܐܝܼܬܼ ܠܹܗ ܬܲܪܬܹܿܝܢ ܒܲܚܕܵܐ ܛܵܒܼܬܼܵܐ ܘܒܼܝܼܫܬܵܐ ܀", ":ܒܕܲܫܐܸ݂ܠ ܡܸܫܚܵܐ ܦܲܟܿܝܼ̈ܗܵܬܼܵܐ ܡ̣ܢ ܬܲܩ̈ܢܵܬܼܵܐ", "ܗܘ̤ ܠܹܗ ܐܲܟܸܿܣ ܕܙܲܕܸܿܩ ܗܘ̤ ܠܹܗ ܠܡܸܚܲܢ ܚܲܒܼܪ̈ܵܘܗܝ ܀", ":ܕܠܵܐ ܨܒܲܝ̈ ܐܲܫܐܸܠ ܚܲܟܿܝܼ̈ܡܵܬܼܵܐ ܠܠܵܐ ܪ̈ܲܕܼܝܼܵܬܼܵܐ", "ܠܚܲܪܡܘܼܬܼ ܢܲܦܫܵܐ ܕܲܕܠܵܐ ܪ̈ܲܚܡܹܐ ܒܣ݂ܲܪ ܓܲܠܝܵܐܝܼܬܼ ܀", ":ܕܐܸܡܲܪ̈ܲܝܢ ܠܗܹܝܢ ܙܸܠܝܹ̈ܢ ܙܒܸܢܹܝ̈ܢ ܡ̣ܢ ܕܲܡܙܲܒܿܢܝܼܢ", "ܟܵܐܬܼܵܐ ܗ̄ܝܼ ܟܠܵܗ̇ ܕܥܲܠ ܡ̇ܢ ܠܵܐ ܦܠ݂ܲܚ ܒܙܲܒܼܢܵܐ ܕܲܥܒ݂ܲܪ ܀", ":ܡܨܸܐ ܗ̄ܘ̣ ܟܠ ܒܲܪܢܵܫ ܠܡܸܦܠܲܚ ܫܲܦܝܼܪ ܟܡܵܐ ܕܥܲܠ ܐܲܪܥܵܐ ܗ̄ܘ̣", "ܘܲܕܼܠܝܼܠܵܐ ܠܹܗ ܠܡܸܡܛܵܐ ܠܕܲܪܓܼܵܐ ܕܲܓܼܡܝܼܪܘܼܬܼܵܐ ܀", ":ܕܠܵܐ ܦܠ݂ܲܚ ܗܵܪܟܵܐ ܚܘܼܒܵܢܵܐܝܼܬܼ ܐܲܝܟ ܡ̇ܐ ܕܲܦܠܸܐ", "ܚ̣ܫܟܼܘ ܢܲܗܝܼܪܹ̈ܐ ܕܠܲܡܦܹܝܕܲܝ̈ܗܹܝܢ ܒܝܘܿܡ ܡܸܫܬܿܘܼܬܼܵܐ ܀", ":ܕܠܵܐ ܐܲܣܪܲܚ ܗ̣̄ܘܲܝ̈ ܡ̣ܢ ܥܲܡܠܲܝ̈ܗܹܝܢ ܠܐܲܝܢܵܐ ܕܲܣܢܝܼܩ", "ܟܠ݂ܲܝ̈ ܐܵܦ ܡܸܢܗܹܝܢ ܚܲܟܿܝܼ̈ܡܵܬܼܵܐ ܙܸܕܼܩܵܐ ܕܡܸܫܚܵܐ ܀", ":ܕܠܵܐ ܨܵܬܼ ܩܵܠܵܐ ܕܐܲܝܠܹܝܢ ܕܐܲܦܝܼܣܘ ܥܲܠ ܫܘܼܒܼܩܵܢܵܐ", "ܫ̣ܡܲܥ ܒܲܪܬܼ ܩܵܠܵܐ ܕܠܵܐ ܝܵܕܲܥ̇ܢܵܐ ܠܥܲܡܠܹ̈ܐ ܕܲܒܼܟܹܝܢ ܀", ":ܕܐܸܚܲܕܼ ܬܲܪܥܵܐ ܕܡܸܠܲܬܼ ܦܘܼܡ̇ܐ ܩܕܼܵܡ ܝܵܠܘܿܦܹ̈ܐ", "ܐܸܬܿܬܿܚܸܕܼ ܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ ܩܕܼܵܡ ܫܸܐ̈ܠܵܬܼܗܹܝܢ ܀", ":ܕܢܲܟܼܪܝܼ ܚܘܼܒܿܗܹܝܢ ܡ̣ܢ ܥܸܢܝܵܢܵܐ ܕܝܼܘܼܬܼܪܵܢ ܐ̄ܢܵܫܵܐ", "ܠܵܐ ܨܒܼܵܐ ܡܲܠܟܵܐ ܕܢܲܫܘܸܐ ܐܸܢܹܝܢ ܠܥܸܢܝܵܢ ܚܘܼܒܹܿܗ ܀", ":ܚܘܼܒܼܠܹ̈ܐ ܕܐܲܪܡܝܼ ܦܸܪܥܲܬ̤ ܐܸܢܹܝܢ ܐܵܦ ܟܹܐܢܘܼܬܼܵܐ", "ܘܲܒܼܗܵܘ̇ ܟܲܝܠܵܐ ܕܣܘܿܥܪ̈ܵܢܲܝܗܹܝܢ ܫܩ݂ܲܠ ܦܘܼܪܥܵܢܵܐ ܀", ":ܗܸܢܹܝܢ ܚܲܝܸܒܼ ܠܲܩܢܘܿܡܲܝ̈ܗܹܝܢ ܩܕܼܵܡ ܕܲܝܢܵܐ", "ܘܒܼܐܵܦܵܦܵܣܝܼܣ ܕܚܘܼܫܵܒܲܝ̈ܗܹܝܢ ܦܣ݂ܲܩ ܥܲܡܠܲܝ̈ܗܹܝܢ ܀", ":ܠܵܘ ܕܲܝܵܢܵܐ ܛܠ݂ܲܡ ܥܲܡܠܲܝ̈ܗܹܝܢ ܡ̣ܢ ܦܘܼܪܥܵܢܵܐ", "ܗܸܢܹܝܢ ܠܵܐ ܨܒܲܝ̈ ܠܡܸܦܪܲܥ ܚܘܼܒܹܿܗ ܚܲܟܿܝܼܡܵܐܝܼܬܼ ܀", ":ܠܵܘ ܟܹܐܢܘܼܬܼܵܐ ܬܲܪܥܵܐ ܩܕܼܵܡ ܐܲܦܲܝ̈ܗܹܝܢ", "ܗܸܢܹܝܢ ܐܲܚܕ̣ܵܝ̈ܗܝ ܒܲܕܼܠܵܐ ܦܬ݂ܲܚ ܗ̣̄ܘܲܝ̈ ܚܘܼܒܿܗܹܝܢ ܠܲܐ̄ܚܪܹܝܢ ܀", ":ܐܸܠܘܼ ܦܬ݂ܲܚ ܗ̣̄ܘܲܝ̈ ܬܪܲܥ ܨܸܒܼܝܵܗܹܝܢ ܩܕܼܵܡ ܕܲܣܢܝܼܩܝܼܢ", "ܐܵܦܠܵܐ ܚܲܬܼܢܵܐ ܟܵܠܹ̇ܐ ܗ̄ܘ̣ܵܐ ܠܗܹܝܢ ܠܒܲܪ ܡ̣ܢ ܬܲܪܥܵܐ ܀", ":ܐܸܠܘܼ ܡ̣ܫܲܚ ܗ̣̄ܘܲܝ̈ ܒܡܸܫܚܵܐ ܕܡܸܠܬܼܵܐ ܠܡܲܪ̈ܥܹܐ ܕܥܵܘ̣ܠܵܐ", "ܠܵܐ ܚܵܣܲ݁ܪ ܗ̄ܘ̣ܵܐ ܡܸܫܚܵܐ ܕܪ̈ܲܚܡܹܐ ܒܠܲܡܦܹܝܕܲܝ̈ܗܹܝܢ ܀", ":ܐܸܠܵܘܼ ܐܲܫܦܲܥ ܚܘܼܒܵܐ ܕܲܒܼܗܹܝܢ ܥܲܠ ܕܐܲܠܝܼܨܝܼܢ", "ܡܸܫܬܲܦ̈ܥܵܢ ܗ̣̄ܘܲܝ̈ ܐܵܦ ܚܲܒܼܪ̈ܵܬܼܗܹܝܢ ܠܡܸܝܲܝܢ ܐܸܢܹܝܢ ܀", ":ܗܸܢܹܝܢ ܣܵܓܼ̈ܗ̇ ܠܐܘܼܪܚܵܐ ܕܪ̈ܲܚܡܹܐ ܩܕܼܵܡ ܐܲܦܲܝ̈ܗܹܝܢ", "ܘܠܵܐ ܣܦܲܩ ܗܲܠܸܟ ܒܣܘܼܥܪ̈ܵܢܲܝܗܹܝܢ ܥܲܡ ܬܲܩ̈ܢܵܬܼܵܐ ܀", ":ܡܸܢܗܹܝܢ ܢܹܐܠܲܦ ܥܲܠ ܕܘܼܒܵܪܵܐ ܕܚܲܝܹ̈ܐ ܕܲܬܼܢܵܢ", "ܘܲܒܼܦܘܼܪܥܵܢܗܹܝܢ ܢܨܘܼܪ ܦܘܼܪܥܵܢܵܐ ܕܕܼܝܼܢܵܐ ܕܲܠܗܲܠ ܀", ":ܡܸܛܠܵܬܲܢ ܟܼܬܲܒܼ ܦܸܠܐܬܼܵܐ ܕܕܘܼܒܵܪ̈ܲܝܗܹܝܢ", "ܘܲܠܝܘܼܠܦܵܢܲܢ ܪܵܗ̇ܛܵܐ ܒܚܘܼܩܹ̈ܐ ܐܲܝܟ ܗܵܘ̇ ܕܐܝܼܬܹܝܗ̇ ܀", ":ܠܵܘ ܕܠܵܐ ܐܝܼܬܹܝܗ̇ ܐܸܡ̇ܪܹܬܼ ܗܵܕܹܐ ܕܐܲܝܟ ܗܵܘ̇ ܕܐܝܼܬܹܝܗ̇", "ܐܸܠܵܐ ܕܠܲܝܬܹܿܝܗ̇ ܒܝܲܕܼ ܣܘܼܥܪ̈ܵܢܹܐ ܐܲܝܟ ܕܲܟܼܬܼܝܼܒܼܵܐ ܀", ":ܠܵܐ ܗ̄ܘ̣ܵܐ ܡܸܗܘܵܐ ܗܘ̤ܵܬܼ ܒܲܥܒܼܵܕܼܵܐ ܠܦܘܼܬܼ ܕܐܵܬܼܡܲܠܠܲܬ̤", "ܐܸܠܵܐ ܕܡܸܗܘܵܐ ܥܬܼܝܼܕܼܵܐ ܕܬܸܗܘܸܐ ܕܠܵܐ ܦܘܼܠܵܓܼܵܐ ܀", ":ܦܸܠܐܬܼܵܐ ܗ̄ܝܼ ܓܹܝܪ ܟܡܵܐ ܐܸܢ ܐܝܼܬܼ ܠܵܗ̇ ܕܘܼܡܝܵܐ ܕܩܘܼܫܬܵܐ", "ܘܥܲܠ ܣܘܼܥܪ̈ܵܢܹܐ ܕܒܼܵܬܲܪ ܙܲܒܼܢܵܐ ܡܕܲܡܝܵܐ ܒܕܼܘܼܡܝܵܗ̇ ܀", ":ܠܛܸܠܵܢܝܼܬܼܵܐ ܕܵܡ̇ܝܵܐ ܒܪܲܗܛܵܐ ܕܩܲܠܝܼܠܘܼܬܼܵܗ̇", "ܘܐܲܝܟ ܕܲܠܓܼܘܼܫܡܵܐ ܡܚܵܘܝܵܐ ܫܪܵܪܵܐ ܕܲܒܼܣܘܼܥܪ̈ܵܢܹܐ ܀", ":ܩܕܼܵܡ ܣܘܼܥܪ̈ܵܢܹܐ ܡܥܵܕܼܵܐ ܕܬܸܪܗܲܛ ܒܲܟܼܬܼܝܼ̈ܒܼܵܬܼܵܗ̇", "ܘܩܵܕܼ̇ܡ̇ܐ ܡܸܕܹܿܡ ܕܲܥܬܼܝܼܕܼ ܠܡܸܗܘܵܐ ܒܚܲܪܬܼܵܐ ܀", ":ܪ̈ܲܚܝܼܩܵܬܼܵܐ ܡܚܵܘܝܵܐ ܒܩܘܼܪܒܵܐ ܠܲܕܼܚܵܐܲܪ ܒܵܗ̇", "ܘܟܲܕܼ ܪ̈ܲܚܝܼܩܵܢ ܡܸܫܬܲܥܝܵܐ ܠܗܹܝܢ ܩܲܪܝܼܒܼܵܐܝܼܬܼ ܀", ":ܐܲܝܟ ܨܲܝܵܪܵܐ ܨܵܝ̇ܪܵܐ ܡܸܠܹ̈ܐ ܕܠܵܐ ܣܘܼܥܪ̈ܵܢܹܐ", "ܘܲܡܕܲܡܝܵܐ ܠܗܹܝܢ ܒܗܵܘ̇ ܐܸܣܟܹܿܡܵܐ ܕܨܲܠܡܵܐ ܘܝܘܼܩܢܵܐ ܀", ":ܠܨܲܠܡܵܐ ܕܵܡ̇ܝܵܐ ܦܸܠ̄ܐܬܼܵܐ ܕܨܝܼܪܵܐ ܒܲܒܼ̈ܬܼܘܼܠܵܬܼܵܐ", "ܘܲܟܼܝܵܢ ܐ̄ܢܵܫܵܐ ܘܕܼܘܼܒܵܪ ܚܲܝܵܘ̈ܗܝ ܡܸܬܼܒܲܕܲܩ ܒܵܗ̇ ܀", ":ܒܵܗ̇ ܡܸܬܼܟܲܪܙܵܐ ܪܲܒܿܘܼܬܼ ܚܘܼܒܵܐ ܕܕܲܟܼܝܲܝ̈ ܢܲܦܫܵܐ", "ܘܒܼܵܗ̇ ܡܸܬܼܒܲܣܪܵܐ ܚܲܪܡ̇ܢܘܼܬܼܵܐ ܕܠܵܐ ܪ̈ܲܚܡܵܢܹܐ ܀", ":ܠܕܲܟܼܝܲܝ̈ ܢܲܦܫܵܐ ܩܪܵܬ̤ ܚܲܟܿܝܼܡܹ̈ܐ ܘܩܲܢܝܲܝ̈ ܡܸܫܚܵܐ", "ܘܲܠܚܲܪ̈ܡܵܢܹܐ ܟܲܢܝܲܬ̤ ܣܲܟܼܠܹ̈ܐ ܘܙܵܒܼܢܲܝ̈ ܡܸܫܚܵܐ ܀", ":ܡܸܫܚܵܐ ܪ̈ܲܚܡܹܐ ܗ̄ܘ̣ ܕܲܡܙܲܒܿܢܝܼܢ ܠܹܗ ܡܲܠܝܲܝ̈ ܪ̈ܲܚܡܹܐ", "ܘܲܕܼܠܵܐ ܙܲܒܸܿܢ ܙܲܒܼܢܵܐ ܚܵܘܝܼ ܕܠܵܐ ܡܸܙܕܲܒܲܢ ܀", ":ܙܲܒܼܢܵܐ ܝ̄ܕܼܝܼܥܵܐ ܐܵܘܕܲܥ ܕܐܝܼܬܼ ܠܹܗ ܐܵܦ ܠܹܗ ܠܙܒܼܢܵܐ", "ܕܐܸܠܵܐ ܒܙܲܒܼܢܹܗ ܠܵܐ ܡܸܙܕܲܒܲܢ ܡ̣ܢ ܚܲܕܼ ܠܲܐ̄ܚܪܹܝܢ ܀", ":ܒܥܵܠܡܵܐ ܥܡܝܼܠܵܐ ܐܝܼܬܼ ܠܹܗ ܠܙܒܼܢܵܐ ܠܡܸܙܕܲܒܵܢܘܼ", "ܒܗܵܘ̇ ܕܹܝܢ ܕܲܥܬܼܝܼܕܼ ܒܵܛܹ̇ܠ ܙܸܒܼܢܵܐ ܥܲܡ ܙܘܼܒܵܢܵܐ ܀", ":ܒܗܵܢ ܐܸܣܟܹܿܡܑܵ ܠܵܐ ܙܲܒܸܿܢ ܗ̣̄ܘܲܝ̈ ܚܲܟܿܝܼ̈ܡܵܬܼܵܐ", "ܕܠܵܐ ܢܸܬܿܕܼܵܘܲܕܼ ܛܲܟܼܣܵܐ ܪܲܒܵܐ ܕܗܵܘ̇ ܬܘܼܩܵܢܵܐ ܀", ":ܒܛܲܟܼܣܵܐ ܡܛܲܟܿܣܝܼܢ ܥܵܠܡܹ̈ܐ ܬܪ̈ܲܝܗܘܿܢ ܥܵܢܵܐ ܐܵܦ ܗܵܘ̇", "ܘܚܲܟܿܝܼܡܑܵܐܝܼܬܼ ܪܵܕܹܝܢ ܛܲܟܼܣܹ̈ܐ ܒܛܘܼܟܵܣܲܝ̈ܗܘܿܢ ܀", ":ܥܵܠܡܵܐ ܕܙܲܒܼܢܵܐ ܠܙ̣ܒܼܢܵܐ ܥܵܗܹ̇ܢ ܘܲܠܙܘܼܒܵܢܵܐ", "ܘܗܵܘ̇ ܕܲܠܥܵܠܲܡ ܠܢܵܘܚܵܐ ܘܫܸܠܝܵܐ ܘܲܠܒܼܘܼܣܵܡܵܐ ܀", ":ܬܵܘ ܙܵܒܼܘܿܢܹ̈ܐ ܘܲܡܙܲܒܿܢܵܢܹ̈ܐܐ ܙܒܲܢܘ ܐܵܦ ܙܲܒܸܿܢܘ", "ܒܥܵܠܡܵܐ ܕܝܼܗܝܼܒܼ ܠܡܸܙܒܲܢ ܙܸܒܼܢܵܐ ܘܠܲܡܙܲܒܵܢܘܼ ܀", ":ܠܵܐ ܐ̄ܢܵܫ ܢܸܫܪܸܐ ܛܲܟܼܣܵܐ ܪܲܒܵܐ ܕܲܬܼܪܹܝܢ ܥܵܠܡܹ̈ܐ", "ܘܲܢܦܘܼܫ ܗܵܪܟܵܐ ܡ̣ܢ ܕܲܠܡܸܙܒܲܢ ܘܢܸܙܒܸܿܢ ܬܲܡ̇ܢ ܀", ":ܠܒܹܝܬܼ ܡܲܠܟܿܘܼܬܼܵܐ ܠܵܐ ܐ̄ܢܵܫ ܫܲܠܝܼܛ ܕܢܲܥܸܠ ܙܸܒܼܢܵܐ", "ܘܐܸܢ ܗܘ̤ ܕܡܲܡܪܲܚ ܡܲܪܵܚܘܼܬܹܗ ܥܠܵܘܗܝ ܡܸܬܼܗܲܦܟܵܐ ܀", ":ܘܐܸܢ ܫܵܝܘܿܛܵܐ ܕܡܲܠܟܿܘܼܬܼ ܙܲܒܼܢܵܐ ܕܝܼܢܵܐ ܡܩܲܒܸܿܠ", "ܟܡܵܐ ܥܦܝܼܦ ܕܝܼܢܹܗ ܕܐܲܝܢܵܐ ܕܲܡܫܝܼܛ ܠܡܲܠܟܿܘܼܬܼ ܪܵܘܡ̇ܐ ܀", ":ܒܪܵܘܡ̇ܐ ܗܵܘ̇ܝܵܐ ܗܵܝ̇ ܡܲܠܟܿܘܼܬܼܵܐ ܕܠܵܐ ܡܸܫܬܲܪܝܵܐ", "ܘܠܲܝܬܿ ܒܵܗ̇ ܐܲܬܼܪܵܐ ܠܡܸܬܼܗܲܦܵܟܼܘܼ ܐܲܪܥܵܢܵܐܝܼܬܼ ܀", ":ܠܵܐ ܫܲܠܝܼܛܝܼܢ ܐܲܪ̈ܥܵܢܵܝܹܐ ܠܡܸܥܲܠ ܠܬܲܡ̇ܢ", "ܟܲܕܼ ܐܝܼܬܼ ܥܲܡܗܘܿܢ ܡܲܣܒܼܵܐ ܘܡܲܬܿܠܵܐ ܕܐܲܪ̈ܥܵܢܵܝܹܐ ܀", ":ܒܲܒܼܬܼܘܼ̈ܠܵܬܼܵܐ ܚܲܡܸܫ ܕܲܟܼܠ̣ܵܐ ܡ̣ܢ ܕܲܐܡܸܥܲܠ", "ܬܲܚܸܡ ܘܲܟܼܠ̣ܵܐ ܠܟܼܠ ܡܲܢ ܕܓܼܠܝܼܙ ܡ̣ܢ ܚܵܘܣܵܢܵܐ ܀", ":ܕܠܵܐ ܝܲܗ̣̄ܒܼ ܐܲܓܼܪܵܐ ܠܥܲܡܠܹ̈ܐ ܫܚܝܼܩܹ̈ܐ ܕܲܒܼܬܼܘܼܠܲܝ̈ܗܹܝܢ", "ܚܵܘܝܼ ܕܡܲܣܠܲܝ ܟܠ ܕܘܼܒܵܪܵܐ ܕܠܵܘ ܡ̣ܢ ܚܘܼܒܵܐ ܗ̄ܘ̣ ܀", ":ܒܬܼܘܼ̈ܠܵܬܼܵܐ ܗ̣̄ܘܲܝ̈ ܘܫܲܪܝܼܪܝܼܢ ܗ̄ܘ̣ܵܘ ܕܘܼܒܵܪ̈ܲܝܗܹܝܢ", "ܘܲܕܼܠܵܐ ܐܵܘܬܲܪ ܡ̣ܢ ܥܲܡܠܲܝ̈ܗܹܝܢ ܗܘ̤ܵܘ ܚܲܣܝܼܪܹ̈ܐ ܀", ":ܕܠܵܐ ܝܘܼܬܼܪܵܢܵܐ ܗܘ̤ܵܘ ܕܘܼܒܵܪܹ̈ܐ ܠܩܲܢܵܝܲܝ̈ܗܘܿܢ", "ܕܠܵܐ ܝܲܗ̣̄ܒܼܘ ܡܸܢܗܘܿܢ ܠܵܐ ܢܣ݂ܲܒܼܘ ܐܲܓܼܪܵܐ ܕܣܘܼܟܵܝܲܝ̈ܗܘܿܢ ܀", ":ܒܬܸܢܘܲܝ ܕܐܲܓܼܪܵܐ ܣܲܝܒܲܪ ܩܹܐܪܣܵܐ ܕܲܪ̈ܓܼܝܼܓܼܵܬܼܵܐ", "ܘܠܵܐ ܚܢܲܝ̈ ܫܲܦܝܼܪ ܠܘܵܬܼ ܗܵܘ̇ ܢܝܼܫܵܐ ܕܡ̇ܪܹܐ ܐܲܓܼܪܵܐ ܀", ":ܢܝܼܫܵܐ ܪܚܝܼܡܵܐ ܚܵܘܝܼ ܐܸܢܹܝܢ ܕܢܸܬܿܕܲܡ̈ܝܵܢ ܠܹܗ", "ܘܲܕܼܠܵܐ ܕܲܡܝܼ ܟܠ̣ܵܝܗܝ ܠܲܟܼܠܝܼܠܵܐ ܡ̣ܢ ܪ̈ܫܲܝܗܹܝܢ ܀", ":ܟܠܝܼܠ ܙܵܟܼܘܼܬܼܵܐ ܡܸܬܼܚܲܦ̈ܛܵܢ ܗ̣̄ܘܲܝ̈ ܠܡܸܣܲܒܼ ܡܸܢܹܗ", "ܘܟܲܐܲܪ ܐܸܢܹܝܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܐܘܿ ܟܡܵܐ ܒܝܼܫܵܐ ܒܝܼܫܘܼܬܼ ܝܲܨܪܵܐ ܕܠܵܐ ܡܸܬܼܪܲܚܲܡ", "ܕܥܵܒܹ̇ܕܼ ܥܲܡܠܹ̈ܐ ܐܲܝܟ ܠܵܐ ܥܲܡܠܹ̈ܐ ܒܝܼܘܡ ܦܘܼܪܥܵܢܵܐ ܀", ":ܐܘܿ ܟܡܵܐ ܣܲܝܢܵܐ ܕܐ̄ܢܵܫ ܠܵܐ ܢܫܵܘܬܸܿܦ ܐ̄ܢܵܫܵܐ ܒܛܘܼܒܹܗ", "ܕܐܵܦ ܟܲܕܼ ܐܝܼܬܼ ܠܹܗ ܛܘܼܒܹ̈ܐ ܢܲܦܫܹܵܗ ܓܠܝܼܙ ܡ̣ܢ ܛܘܼܒܹ̈ܐ ܀", ":ܐܘܿ ܟܡܵܐ ܣܲܟܼܠܵܐ ܕܐ̄ܢܵܫ ܠܲܩܢܘܿܡܹܗ ܢܵܘܬܲܪ ܒܲܠܚܘܕܼ", "ܕܥܵܠܡܵܐ ܟܠܹܗ ܐܸܢܗܘ̤ ܕܩܵܢܹ̇ܐ ܠܵܐ ܩܢܸܐ ܡܸܕܹܿܡ ܀", ":ܠܵܐ ܩܢܸܐ ܡܸܕܸܿܡ ܐܲܝܢܵܐ ܕܩܵܢܹܐ ܩܢܘܿܡܹܗ ܒܲܠܚܘܿܕܼ", "ܒܗܵܝ̇ ܕܲܩܢܘܿܡܹܗ ܠܵܐ ܡܸܬܼܩܲܝܲܡ ܕܠܵܐ ܣܲܓܿܝܼ̈ܐܹܐ ܀", ":ܕܠܵܐ ܗܲܕܵܡܹ̈ܐ ܠܵܐ ܡܸܬܼܩܲܝܵܐ ܢܲܦ̰ܫܵܐ ܒܦܲܓܼܪܵܐ", "ܘܠܵܐ ܦܘܼܪܥܵܢܵܐ ܕܥܲܡܠܹ̈ܝܗ̇ ܢܵܣ̇ܒܵܐ ܒܸܠܥܵܕܲܝܗܹܝܢ ܀", ":ܣܢܝܼܩܵܐ ܗ̄ܝܼ ܢܲܦܫܵܐ ܥܲܠ ܗܲܕܵܡܹ̈ܐ ܟܡܵܐ ܕܐܸܢ ܢܲܦܫܵܐ ܗ̄ܝܼ", "ܡ̇ܕܹܝܢ ܝܲܬܝܼܪ ܣܢܝܼܩ ܒܲܪܢܵܫܵܐ ܥܲܠ ܒܲܪܢܵܫܵܐ ܀", ":ܐ̄ܢܵܫܵܐ ܒܐ̄ܢܵܫܵܐ ܓܵܡܲ݁ܪ ܪܲܗܛܵܐ ܕܙܲܕܲܝܼܩܘܼܬܹܗ", "ܘܐܸܢ ܡܸܙܕܲܕܲܩ ܒܸܠܥܵܕܼ ܐ̄ܢܵܫܵܐ ܠܵܘ ܒܲܪܢܵܫܵܐ ܗ̄ܘ̣ ܀", ":ܠܵܐ ܡܨܸܐ ܐ̄ܢܵܫܵܐ ܕܢܸܗܘܸܐ ܐ̄ܢܵܫܵܐ ܒܸܠܥܵܕܼ ܐ̄ܢܵܫܵܐ", "ܘܐܵܦ ܟܹܐܢܘܼܬܹܗ ܕܒܸܠܥܵܕܼ ܐ̄ܢܵܫܵܐ ܠܵܘ ܟܹܐܢܘܼܬܼܵܐ ܗ̄ܝܼ ܀", ":ܒܵܥܹ̇ܝܬܿ ܕܬܸܗܘܸܐ ܟܹܐܢܵܐ ܘܛܵܒܼܵܐ ܐܘܿ ܒܲܪܢܵܫܵܐ", "ܣܥܘܿܪ ܨܹܝܕ ܝܲܒܼܪܵܟ ܗܵܝ̇ ܕܲܥܬܼܝܼܕܼ ܐܲܢ̄ܬܿ ܕܬܸܗܘܸܐ ܨܹܐܕܲܝܟ ܀", ":ܨܵܒܹ̇ܝܬܿ ܕܬܸܣܲܒܼ ܐܲܓܼܪܵܐ ܕܥܲܠܲܝ̈ܟ ܒܝܘܿܡ ܦܘܼܪܥܵܢܵܐ", "ܦܪܘܿܥ ܠܲܟܼܢܵܬܼܵܟ ܚܵܘܒܲܬܼ ܚܘܼܒܵܐ ܘܗܵܐ ܡܸܬܼܦܲܪܥܲܬܿ ܀", ":ܪܓܼܝܼܓܼ ܐܲܢ̄ܬܿ ܠܡܹܐܪܲܥ ܚܲܬܼܢܵܐ ܕܪܵܘܡ̇ܐ ܒܢܲܚ̈ܬܹܿܐ ܕܢܘܼܗܪܵܐ", "ܐܲܢܗܲܪ ܐܲܦܲܝ̈ܟ ܠܘܼܩܒܲܠ ܚܲܒܼܪܵܟ ܘܗܵܐ ܩܲܒܸܿܠܬܵܝܗܝ ܀", ":ܡܢܵܚܲܬܿ ܕܬܸܥܘܿܠ ܥܲܡ ܚܲܟܿܝܼܡܹ̈ܐ ܠܗܵܘ̇ ܒܘܼܣܵܡܵܐ", "ܚܲܟܸܿܡ ܣܲܟܼܠܵܐ ܘܗܵܐ ܥܵܐܹ̇ܠ ܐܲܢ̄ܬܿ ܒܪܹܫ ܚܲܟܼܝܼܡܹ̈ܐ ܀", "ܠܵܐ ܐ̄ܢܵܫ ܥܵܐܹ̇ܠ ܥܕܲܡ̇ܐ ܕܡܲܥܸܠ ܥܲܡܹܗ ܠܲܐ̄ܚܪܹܝܢ:", "ܕܗܵܟܲܢ ܬܵܒܲܥ̇ ܗܵܘ̇ ܬܘܼܩܵܢܵܐ ܠܲܕܼܥܵܐܹ̇ܠ ܠܹܗ ܀", ":ܐܝܼܬܼ ܐ̄ܢܵܫ ܥܲܡܵܟ ܡܫܲܐܸܠ ܬܵܪܥܵܐ ܠܐܲܝܢܵܐ ܕܥܵܐܹ̇ܠ", "ܘܐܸܢ ܐܝܼܬܼ ܥܵܐܹ̇ܠ ܘܐܸܢ ܠܲܝܬܿ ܦܵܐܹ̇ܫ ܠܒܲܪ ܡ̣ܢ ܬܲܪܥܵܐ ܀", ":ܬܵܘ ܥܵܠܘܼܠܹ̈ܐ ܕܲܪܓܼܝܼܓܼܵܘ ܠܗܘܿܢ ܗܵܝ̇ ܡܲܥܲܠܬܵܐ", "ܫܡܲܥܘ ܡ̇ܢ ܬܵܒܼܥܵܐ ܠܐܲܝܢܵܐ ܕܒܼܵܥܹ̇ܐ ܕܢܸܥܘܿܠ ܢܸܚܙܹܝܗ̇ ܀", ":ܬܵܘ ܚܲܟܿܝܼܡܹ̈ܐ ܚܙܵܘ ܚܸܟܼ̈ܡܵܬܼܵܐ ܕܚܲܟܿܝܼ̈ܡܵܬܼܵܐ", "ܕܲܦܪ̣ܵܫ ܘܝܼܕܲܥ ܠܡܸܣܲܒܼ ܥܲܡܗܹܝܢ ܙܘܵܕܹ̈ܐ ܕܪ̈ܲܚܡܹܐ ܀", ":ܒܬܼܘܼܠܹ̈ܐ ܬܵܘ ܨܘܼܬܼܘ ܗܵܝ̇ ܒܲܪܬܼ ܩܵܠܵܐ ܕܨܝܼܕ ܣܲܟܼ̈ܠܵܬܼܵܐ", "ܘܟܲܦܲܪܘ ܡܸܢܟܼܘܿܢ ܫܸܡ ܣܲܟܼܠܘܼܬܼܵܐ ܕܠܵܐ ܬܨܘܼܬܼܘܼܢܵܗ̇ ܀", ":ܪ̈ܚܡܲܝ ܗܸܪܓܵܐ ܘܒܼܵܕܼܩܲܝ̈ ܐ̄ܪ̈ܵܙܹܐ ܕܲܣܬܼܝܼܪ̈ܵܬܼܵܐ", "ܓܡܘܿܪܘ ܒܲܥܒܼܵܕܼܵܐ ܗܸܪܓܵܐ ܕܐܵܘܠܸܕܼܘ ܚܘܼܫܵܒܲܝ̈ܟܿܘܿܢ ܀", ":ܡܦܲܫܩܲܝ̈ ܚܲܝܠܵܐ ܕܲܒܼܦܸܠ̈ܐܵܬܼܵܐ ܩܕܼܵܡ ܝܵܠܘܼܦܹ̈ܐ", "ܣܥܘܿܪܘ ܗܵܘ̇ ܡܸܕܹܿܡ ܕܲܡܬܲܢܹܝܢ ܐ̄ܢܬܿܘܿܢ ܒܲܩܢܘܿܡܲܝ̈ܟܿܘܿܢ ܀", ":ܙܡܝܼܢܲܝ̈ ܚܲܬܼܢܵܐ ܘܢܵܛܪ̈ܲܝ ܘܲܥܕܵܐ ܕܗܵܝ̇ ܡܲܠܟܿܘܼܬܼܵܐ", ":ܗ̤ܘܲܝܬܿܘܿܢ ܥܝܼܪܝܼܢ ܡ̣ܢ ܕܲܡܟܿܘܼܬܼܵܐ ܕܠܵܐ ܝܼܕܲܥܬܼܵܐ", "ܥܘܼܢܵܝܵܐ ܀ ܫܘܼܒܼܚܵܐ ܠܪ̈ܲܚܡܲܝܟ ܡ̇ܪܹܟܿܠ ܕܚܵܢܲܬܿ ܡܲܓܵܢ ܠܚܲܛܵܝܹ̈ܐ ܀"]}