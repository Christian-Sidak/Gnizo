{"title": "On Creation III", "subtitle": "The Homilies of Mar Narsai", "syriacTitle": "ܥܲܠ ܬܘܼܩܵܢܵܗ̇ ܕܲܒܼܪܝܼܬܼܵܐ ܘܡܵܘܕܲܥ ܐܵܦܥܲܠ", "author": "Narsai", "text": ["ܡܐܡܪܐ ܕܬܠܬܝܢ ܘܢܝܡܫܐ", "ܥܲܠ ܬܘܼܩܵܢܵܗ̇ ܕܲܒܼܪܝܼܬܼܵܐ", "ܘܡܵܘܕܲܥ ܐܵܦ ܥܲܠ ܩܢܘܿܡܹ̈ܐ ܕܲܬܼܠܝܼܬܼܵܝܘܼܬܼܵܐ", ":ܒܹܝܬܼ ܓܲܙܵܐ ܪܲܒܵܐ ܦܬ݂ܲܚ ܠܲܢ", "ܒܲܪ ܥܲܡܪܲܡ ܒܲܢܒܼܝܼܘܼܬܹܗ.", ":ܚܲܝܠܹܗ ܪܲܒܵܐ ܕܒܼܵܪܘܿܝܵܐ", "ܕܐܸܡܲܬܼܝ ܫܲܪܝܼ ܒܲܥܒܼܵܕܵ݁ܐ ܀", ":ܟܲܣܝܵܐ ܗ̄ܘ̣ܵܬܼ ܗܵܕܹܐ ܡ̣ܢ ܟܠ", "ܕܐܲܝܟܲܢ ܫܲܪܝܼ ܒܒܸܪ̈ܝܵܬܼܵܐ.", ":ܘܲܒܼܚܲܝܠܵܐ ܕܡܲܢ ܐܸܬܿܬܿܩܲܢܘ", "ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ ܀", ":ܘܲܨܒܼܵܐ ܕܢܵܘܕܲܥ ܒܵܪܘܿܝܵܐ", "ܥܒܼܵܕܼܵܐ ܕܚܲܝܠܹܗ ܠܲܡܠܝܼܠܹ̈ܐ.", ":ܠܡܘܼܫܹܐ ܓܒܼ݂ܵܐ ܠܹܗ ܬܲܠܡܝܼܕܼܵ", "ܘܐܲܠܦܹܗ ܣܸܦܪܵܐ ܪܘܼܚܵܢܵܐ ܀", ":ܒܛܘܼܪܵܐ ܕܣܝܼܢܲܝ ܚܵܘܝܼ ܠܹܗ", "ܚܙܵܬܼܵܐ ܕܡܲܠܝܵܐ ܬܸܕܼܡܘܼܪܬܵܐ.", ":ܘܩܵܠܵܐ ܐܘܵܬܹܗ ܡܲܫܡܲܥ ܗ̄ܘ̣ܵܐ", "ܟܲܕܼ ܢܵܓܹ̇ܕܼ ܠܹܗ ܠܝܘܼܦܵܢܵܐ ܀", "ܐ̄ܢܵܫܵܐܝܼܬܼ ܨܒܼܵܐ ܕܲܢܚܵܘܸܐ:", "ܢܲܦܫܹܗ ܠܡܘܼܫܹܐ ܒܵܪܘܿܝܵܐ.", ":ܘܥܲܠ ܗܵܕܹܐ ܡܸܬܼܪܲܓܼܪܵܓܼ ܗ̄ܘ̣ܵܐ", "ܡܘܼܫܹܐ ܠܡܸܚܙܵܐ ܠܲܟܼܝܵܢܹܗ ܀", ":ܐܸܢܗܘ̤ ܕܹܝܢ ܕܲܓܼܒܲܝܬܵܢܝ ܠܵܟ", "ܬܲܠܡܝܼܕܼܵܐ ܘܪܵܚܹ̇ܡ ܐܲܢ̄ܬܿ ܠܝܼ.", ":ܚܵܘܵܢܝ ܫܘܼܒܼܚܹܗ ܕܲܟܼܝܵܢܵܟ", "ܘܐܸܬܼܒܲܩܸܐ ܒܙܝܼܘܵܟ ܟܲܣܝܵܐ ܀", ":ܣܲܓܿܝܼ ܛܵܥܹ̇ܝܬܿ ܐܘܿ ܡܘܼܫܹܐ", "ܡ̇ܪܝܵܐ ܠܘܵܬܹܗ ܐܵܡܲ݁ܪ ܗ̄ܘ̣ܵܐ.", ":ܠܵܐ ܚܵܙܹ̇ܐ ܠܝܼ ܡ̇ܝܘܿܬܼܵܐ", "ܕܪܵܡ ܗ̄ܘ̣ ܟܝܵܢܝ ܡ̣ܢ ܚܲܙܵܝܹ̈ܐ ܀", ":ܠܝܘܼܠܦܵܢܵܐ ܩܪܹܝܬܼܵܟ ܨܹܐܕܲܝ", "ܕܬܹܐܠܲܦ ܕܐܝܼܬܲܝ ܒܵܪܘܿܝܵܐ.", ":ܠܵܐ ܗ̄ܘ̣ܵܐ ܕܬܹܐܠܲܦ ܥܲܠ ܟܲܣܝܘܼܬܼܝ", "ܕܠܵܐ ܡܸܬܿܕܲܟܿܟܵܐ ܠܲܥܒܼܝܼ̈ܕܹܐ ܀", ":ܡ̇ܪܝܵܐ ܐܝܼܬܼܝ ܘܐܲܠܵܗܵܐ", "ܘܗܵܢ̇ܵܘ ܫܹܡܝ ܕܐܝܼܬܲܝ ܘܐܝܼܬܲܝ.", ":ܘܲܒܼܚܲܝܠܵܐ ܕܡܹܢܝ ܐܲܩܝܼܡܹܬܼ", "ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ ܀", ":ܘܲܕܼܠܵܐ ܡܦܵܣܝܼܢ ܡ̇ܝܘܿܬܹ̈ܐ", "ܕܡ̇ܪܘܼܬܼܝ ܫܲܠܝܼܛܵܐ ܥܲܠ ܟܠ.", ":ܠܵܟ ܥܵܒܹ̇ܕܼ ܐ̄ܢܵܐ ܐܝܼܙܓܲܕܵܐ", "ܘܡܸܨܥܵܝܵܐ ܕܬܲܠܸܦ ܐܸܢܘܿܢ ܀", ":ܒܐܝܼܕܲܝ̈ܟ ܨܵܒܹ̇ܐ ܐ̄ܢܵܐ ܕܐܸܓܼܠܸܐ", "ܥܲܠ ܐܝܼܬܼܘܼܬܼܝ ܘܥܲܠ ܬܘܼܩܵܢܲܝ̈.", ":ܒܵܟ ܨܵܒܹ̇ܐ ܐ̄ܢܵܐ ܕܐܹܚܲܟܸܿܡ", "ܠܟܼܠܹܗ ܟܝܵܢܵܐ ܕܲܟܠܝܼܠܹ̈ܐ ܀", ":ܚܙܝܼ ܡܘܼܫܹܐ ܕܓܼܵܠܹ̇ܐ ܐ̄ܢܵܐ ܠܵܟ", "ܐ̄ܪ̈ܵܙܹܐ ܟܣܲܝܵ̈ܐ ܕܬܼܘܼܩܵܢܲܝ̈.", ":ܚܘܿܬܼ ܘܐܲܟܼܪܸܙ ܒܹܝܬܼ ܡ̇ܝܘܿܬܹ̈ܐ", "ܕܥܵܒܼܘܿܕܼܵܐ ܐ̄ܢܵܐ ܕܟܼܠ ܕܲܗܘ̤ܸܵܐ ܀", ":ܒܐܲܪܒܿܥܝܼܢ ܝܵܘ̈ܡ̇ܬܼܵܐ ܓܲܡܪܹܗ", "ܪܲܒܵܐ ܠܬܲܠܡܝܼܕܼܵܐ ܚܲܕܼܬܼܵܐ.", ":ܘܲܣܦ݂ܲܩ ܗܵܘܢܹܗ ܕܡ̇ܝܘܿܬܼܵܐ", "ܕܢܹܐܚܘܿܕܼ ܣܵܟܼܵܐ ܕܟܼܠ ܕܲܗܘ̤ܵܐ ܀", ":ܚܲܝܠܵܐ ܕܪܘܼܚܵܐ ܐܲܫܪܝܼ ܒܹܗ", "ܘܲܙܡ݂ܲܪ ܒܹܗ ܒܵܠܹ̈ܐ ܬܡܝܼܗܹ̈ܐ.", ":ܘܲܒܼܚܲܠܝܘܼܬܼܵܐ ܕܢܸܡܵܬܹ̈ܐ", "ܬܗܲܪܘ ܥܸܠܵܝܹ̈ܐ ܘܬܲܚܬܵܝܹ̈ܐ ܀", ":ܗܘ̤ܸܵܬܼ ܒܲܪ̄ܬܼ ܩܵܠܹܗ ܐܲܝܟ ܪܲܥܡܵܐ", "ܘܫܲܡ̣ܘܥܘܼܗܝ ܚܵܪ̈ܫܹܐ ܘܲܡܠܝܼܠܹ̈ܐ.", ":ܘܦܸܬܼܓܼܵܡܵܘ̈ܗܝ ܐܲܝܟ ܫܝܼܦܘܿܪܹ̈ܐ", "ܐܲܟܼܪܸܙܘ ܚܲܝܠܹܗ ܕܥܵܒܼܘܿܕܼܵܐ ܀", ":ܒܪܵܫܝܼܬܼ ܠܲܡ ܫܲܪܝܼ ܘܲܒܼܪ̣ܵܐ", "ܒܵܪܘܿܝܵܐ ܟܠܡܵܐ ܕܲܗܘ̤ܵܐ.", ":ܘܬܲܚܸܡ ܙܲܒܼܢܹ̈ܐ ܒܝܼܕܲܥܬܹܗ", "ܕܫܘܼܪܵܝܵܐ ܘܲܕܼܫܘܼܠܵܡܵܐ ܀", ":ܘܟܲܕܼ ܒܐܝܼܬܼܘܼܬܹܗ ܠܵܐ ܫܲܪܝܼ", "ܕܲܟܼܝܵܢܹܗ ܕܠܵܐ ܫܘܼܪܵܝܵܐ ܗ̄ܘ̣.", ":ܠܲܒܼܪܝܼܬܼܵܐ ܒܙܲܒܼܢܵܗ̇", "ܐܲܝܟܲܢܵܐ ܕܗܘ̤ ܝܵ̇ܕܲܥ ܗ̄ܘ̣ܵܐ ܀", ":ܠܵܘ ܓܹܝܪ ܚܘܼܫܵܒܼܵܐ ܚܲܕܼܬܼܵܐ", "ܢܲܓܼܕܹܿܗ ܕܢܸܒܼܪܸܐ ܒܸܪ̈ܝܵܬܼܵܐ.", ":ܕܗܵܕܹܐ ܡ̣ܢ ܡܬܼܘܿܡ ܣܝܼܡܵܐ ܗ̣̄ܘܵܬܼ", "ܒܝܼܕܲܥܬܹܗ ܥܲܡ ܐܝܼܬܼܘܼܬܹܗ ܀", ":ܘܠܵܘ ܬܘܼܒܼ ܠܲܢܝܵܚܹܗ ܬܲܩܸܢ", "ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ.", ":ܐܸܠܵܐ ܒܚܘܼܒܵܐ ܘܲܒܼܪ̈ܲܚܡܹܐ", "ܓܠ̣ܵܐ ܨܸܒܼܝܵܢܹܗ ܠܲܥܒܼܝܼܕܹ̈ܐ ܀", ":ܗܘ̤ ܓܹܝܪ ܛܵܒܼܵܐ ܗ̄ܘ̣ ܒܲܟܼܝܵܢܹܗ", "ܘܲܟܼܝܵܢܵܐ ܗ̄ܘ̣ ܕܲܡܠܸܐ ܛܘܼܒܹ̈ܐ.", ":ܘܲܒܼܛܲܝܒܿܘܼܬܹܗ ܨܒܼܵܐ ܘܐܲܝܬܿܝܼ", "ܡ̣ܢ ܠܵܐ ܡܸܕܸܿܡ ܟܠܡܸܕܹܿܡ ܀", ":ܕܗܵܕܹܐ ܦܲܐܝܵܐ ܠܥܵܒܼ̇ܘܿܕܼܵܐ", "ܕܒܲܥܒܼܵܕܼܵܘ̈ܗܝ ܢܲܟܼܪܸܙ ܚܲܝܠܹܗ.", ":ܘܲܬܼܒܼܘܼܩܵܢܵܐ ܕܒܸܪ̈ܝܵܬܹܗ", "ܥܒܼܝܼܕܹ̈ܐ ܢܸܩܢܘܿܢ ܝܼܕܲܥܬܼܵܐ ܀", ":ܐܝܼܬܼܘܼܬܹܗ ܕܠܵܐ ܫܘܼܪܵܝܵܐ ܗ̄ܝܼ", "ܘܡ̇ܪܘܼܬܹܗ ܕܠܵܐ ܫܘܼܠܵܡܵܐ ܗ̄ܝܼ.", ":ܠܲܥܒܼܵܕܼܵܘ̈ܗܝ ܕܹܝܢ ܫܘܼܪܵܝܵܐ", "ܘܙܲܒܼܢܵܐ ܘܛܲܟܼܣܵܐ ܠܒܸܪ̈ܝܵܬܹܗ ܀", ":ܠܵܐ ܡܸܬܿܕܲܪܟܵܐ ܐܝܼܬܼܘܼܬܹܗ", "ܡ̣ܢ ܚܘܼܫܵܒܼܵܐ ܕܲܥܒܼܝܼ̈ܕܹܐ.", ":ܘܠܵܐ ܒܲܚܙܵܬܼܵܐ ܡܸܣܬܿܝܲܟ", "ܕܪܵܡ ܗ̄ܘ̣ ܟܝܵܢܹܗ ܡ̣ܢ ܗܵܕܹܐ ܀", ":ܠܵܐ ܡܸܬܼܡܲܫܚܵܐ ܐܝܼܬܼܘܼܬܹܗ", "ܕܲܟܼܡܵܐ ܩܲܕܿܝܼܡ ܠܲܒܼܪܵܫܝܼܬܼ.", ":ܘܠܲܝܬܿ ܙܲܒܼܢܵܐ ܕܠܵܐ ܐܝܼܬܼܵܘܗܝ ܗ̄ܘ̣ܵܐ", "ܕܲܩܕܼܵܡ ܟܠ ܗܘ̤ ܐܝܼܬܼܵܘܗܝ ܗ̄ܘ̣ܵܐ ܀", ":ܐܝܼܬܼܵܘܗܝ ܗ̄ܘ̣ܵܐ ܕܠܵܐ ܫܘܼܪܵܝܵܐ", "ܟܝܵܢܵܐ ܐܝܼܬܼܝܵܐ ܘܲܓܼܡܝܼܪܵܐ.", ":ܐܲܒܼܵܐ ܘܲܒܼܪܵܐ ܘܪܘܼܚ ܩܘܼܕܼܫܵܐ", "ܩܢܘܿܡܹ̈ܐ ܬܠܵܬܼܵܐ ܚܲܕܼ ܚܲܝܠܵܐ ܀", ":ܐܲܒܼܵܐ ܓܡܝܼܪܵܐ ܕܠܵܐ ܫܘܼܪܵܝ", "ܕܐܵܘܠܸܕܼ ܠܲܒܼܪܵܐ ܕܠܵܐ ܚܲܫܵܐ.", ":ܘܲܒܼܪܵܐ ܕܡܸܢܹܗ ܐܲܟܼܘܵܬܹܗ", "ܕܠܲܝܬܿ ܙܲܒܼܢܵܐ ܒܹܝܬܼ ܠܹܗ ܘܠܲܐܒܼܘܼܗܝ ܀", ":ܘܪܘܼܚܵܐ ܕܡܸܢܹܗ ܕܲܟܼܝܵܢܵܐ", "ܩܢܘܿܡ̇ܐ ܐܝܼܬܼܝܵܐ ܘܫܲܪܝܼܪܵܐ.", ":ܕܗ̤ܝ ܫܲܘܝܘܼܬܼܵܐ ܕܲܟܼܝܵܢܹܗ", "ܣܵܗ̇ܕܼܵܐ ܕܐܝܼܬܼܝܵܐ ܗ̄ܘ̣ ܥܲܡ ܐܲܒܼܵܐ ܀", ":ܝܲܠܕܹܿܗ ܕܐܲܒܼܵܐ ܠܹܗ ܕܵܡܹ̇ܐ", "ܕܐܝܼܬܼܵܘܗܝ ܥܲܡ ܐܲܒܼܘܼܗܝ ܡܸܡܬܼܘܿܡ.", ":ܘܡܸܛܠ ܕܐܝܼܬܼܵܘܗܝ ܥܲܡ ܐܲܒܼܘܼܗܝ", "ܠܵܐ ܚܵܒܼ̇ܫܝܼܢ ܙܲܒܼܢܹ̈ܐ ܠܝܲܠܕܹܿܗ ܀", ":ܝܲܠܕܹܿܗ ܕܐܲܒܼܵܐ ܠܹܗ ܕܵܡܹ̇ܐ", "ܘܐܝܼܬܼܵܘܗܝ ܥܲܡܹܗ ܐܲܝܟ ܨܸܡܚܵܐ.", ":ܕܒܲܡܘܼܬܼ ܨܸܡܚܵܐ ܥܲܡ ܢܘܼܪܵܐ", "ܐܝܼܬܼܵܘܗܝ ܝܲܠܐܕܵܐ ܥܲܡ ܐܲܒܼܘܼܗܝ ܀", ":ܨܸܡܚܵܗ̇ ܕܢܘܼܪܵܐ ܥܲܡܵܐ ܗ̄ܘ̣", "ܘܠܲܝܬܹܿܝܗ̇ ܢܘܼܪܵܐ ܕܠܵܐ ܨܸܡܚܵܐ.", ":ܕܗ̤ܝ ܥܲܡ ܨܸܡܚܵܗ̇ ܡܸܬܼܚܲܙܝܵܐ", "ܘܨܸܡܚܵܐ ܥܲܡܵܗ̇ ܡܸܬܼܒܲܕܲܩ ܀", ":ܒܐܲܒܼܵܐ ܐܝܼܬܼܵܘܗܝ ܐܵܦ ܝܲܠܕܹܿܗ", "ܘܲܒܼܪܵܐ ܥܲܡܹܗ ܕܠܵܐ ܫܘܼܪܵܝ.", ":ܘܠܵܐ ܐܲܒܼܵܐ ܒܸܠܥܵܕܼ ܝܲܠܕܹܿܗ", "ܘܠܵܐ ܒܪܵܐ ܒܸܠܥܵܕܼ ܝܵܠܘܿܕܹܗ ܀", ":ܠܵܘ ܐܲܝܟ ܨܸܡܚܵܐ ܡܸܬܼܩܲܝܲܡ", "ܕܠܵܐ ܩܢܘܿܡ̇ܐ ܒܪܵܐ ܡ̣ܢ ܐܲܒܼܵܐ.", ":ܐܸܠܵܐ ܩܢܘܿܡ̇ܐ ܗ̄ܘ̣ ܫܲܪܝܼܪܵܐ", "ܘܨܲܠܡܵܐ ܕܕܼܵܡܹ̇ܐ ܠܝܵܠܘܿܕܹܗ ܀", ":ܠܵܐ ܐܲܒܼܵܐ ܒܪܵܐ ܡܸܬܼܟܲܢܸܐ", "ܘܠܵܐ ܒܪܵܐ ܐܲܒܼܵܐ ܡܸܫܬܿܡܲܗ.", ":ܕܦܘܼܪܫܵܢܵܐ ܕܲܫܡܵܗܲܝ̈ܗܘܿܢ", "ܫܪܵܪܵܐ ܡܲܟܼܪܸܙ ܕܲܩܢܘܿܡܹ̈ܐ ܀", ":ܪܘܼܚܵܐ ܩܢܘܿܡ̇ܐ ܗ̄ܘ̣ ܡ̣ܢ ܐܲܒܼܵܐ", "ܕܲܫܘܸܐ ܥܲܡܹܗ ܒܟܼܠܡܸܕܹܿܡ.", ":ܐܲܝܟ ܕܲܫܘܸܐ ܒܪܵܐ ܥܲܡ ܐܲܒܼܵܐ", "ܫܘܸܐ ܪܘܼܚܵܐ ܒܐܲܒܼܵܐ ܘܲܒܼܪܵܐ ܀", ":ܠܵܐ ܣܵܪܲܚ ܠܵܗܚ ܠܫܲܘܝܘܼܬܼܵܐ", "ܫܘܼܚܠܵܦܵܐ ܕܲܫܡܵܗܲܝ̈ܗܘܿܢ.", ":ܫܡܵܗܹ̈ܐ ܠܛܲܟܼܣܵܐ ܡܸܬܼܢܲܣܒܿܝܼܢ", "ܘܲܩܢܘܿܡܹ̈ܐ ܫܘܹܝܢ ܒܐܝܼܬܼܘܼܬܼܵܐ ܀", ":ܒܢܲܦܫܲܢ ܨܵܪ ܠܲܢ ܬܲܚܘܝܼܬܼܵܐ", "ܩܢܘܿܡܹ̈ܐ ܬܠܵܬܼܵܐ ܕܐܝܼܬܼܘܼܬܼܵܐ.", ":ܕܵܒܼܪܵܐ ܘܪܘܼܚܵܐ ܡ̣ܢ ܐܲܒܼܵܐ", "ܐܲܝܟ ܡܸܠܬܼܵܐ ܘܚܲܝܹ̈ܐ ܘܢܲܦܫܵܐ ܀", ":ܥܲܡܵܗ̇ ܕܢܲܦܫܵܐ ܡܸܬܼܝܲܠܕܵܐ", "ܡܸܠܬܼܵܐ ܘܚܲܝܠܵܐ ܘܚܲܝܘܼܬܼܵܐ.", ":ܘܥܲܡܹܗ ܕܐܲܒܼܵܐ ܐܝܼܬܲܝܗܘܿܢ", "ܒܪܵܐ ܘܪܘܼܚܵܐ ܕܠܵܐ ܫܘܼܪܵܝܵܐ ܀", ":ܬܪܹܝܢ ܚܲܝܠܹ̈ܐ ܠܘܹܝܢ ܠܗ̇ ܠܢܲܦܫܵܐ", "ܡܸܠܬܼܵܐ ܘܚܲܝܘܼܬܼܵܐ ܥܲܡܵܗ̇.", ":ܘܲܬܼܪܹܝܢ ܚܲܝܠܝܼ̈ܢ ܥܲܡ ܐܲܒܼܵܐ", "ܒܪܵܐ ܘܪܘܼܚܵܐ ܕܠܵܐ ܫܘܼܪܵܝܵܐ ܀", ":ܒܪܵܐ ܝܲܠܕܵܐ ܕܠܵܐ ܫܘܼܪܵܝܵܐ", "ܘܪܘܼܚܵܐ ܕܢܵܦܹ̇ܩ ܡ̣ܢ ܐܲܒܼܵܐ.", ":ܚܲܕܼ ܝܲܠܕܵܐ ܘܚܲܕܼ ܢܵܦ̇ܘܿܩܵܐ", "ܚܕܼܵܐ ܫܲܘܝܘܼܬܼܵܐ ܕܒܲܟܼܝܵܢܵܐ ܀", ":ܐܝܼܬܼܵܘܗܝ ܪܘܼܚܵܐ ܡ̣ܢ ܐܲܒܼܵܐ", "ܘܠܵܐ ܡܸܬܼܟܲܢܸܐ ܒܫܸܡ ܝܲܠܕܵܐ.", ":ܕܠܵܘ ܢܘܼܟܼܪܵܝܵܐ ܗ̄ܘ̣ ܒܲܟܼܝܵܢܵܐ", "ܘܠܵܐ ܗ̄ܘ̣ܵܐ ܒܟܲܟܼܣܵܐ ܕܲܫܡܵܗܹ̈ܐ ܀", ":ܓܒܼܝܼܠܵܐ ܚܵܘܵܐ ܡ̣ܢ ܐܵܕܼܵܡ", "ܘܠܲܝܬܹܿܝܗ̇ ܒܲܪܬܹܗ ܐܵܘ ܚܵܬܹܗ.", ":ܘܟܲܕܼ ܡܸܢܹܗ ܗ̄ܝܼ ܒܲܟܼܝܵܢܵܐ", "ܐܲܢ̄ܬܿܬܹܗ ܒܲܠܚܘܿܕܼ ܡܸܬܼܩܲܪܝܵܐ ܀", ":ܒܲܟܼܝܵܢܲܢ ܐܲܝܟ ܕܲܒܼܐ̄̈ܪܵܙܵܐ", "ܨܵܪ ܠܲܢ ܛܘܼܦܣܵܐ ܕܐܝܼܬܼܘܼܬܹܗ.", ":ܘܡܲܢ ܕܐܸܬܼܦܲܠܲܓܼ ܥܲܠ ܝܲܠܕܵܐ", "ܢܸܚܙܸܐ ܒܕܼܝܼܠܲܢ ܬܲܚܘܝܼܬܹܗ ܀", ":ܒܹܗ ܒܲܟܼܝܵܢܲܢ ܚܲܟܸܿܡ ܠܲܢ", "ܕܢܸܣܬܲܟܲܠ ܥܲܠ ܪܲܒܿܘܼܬܹܗ.", ":ܕܐܸܢ ܕܝܼܠܲܢ ܠܵܐ ܓܼܠܝܵܐ ܠܲܢ", "ܟܡܵܐ ܟܲܣܝܵܐ ܒܥܵܬܼܵܐ ܕܝܼܠܹܗ ܀", ":ܒܸܪ̈ܝܵܬܹܗ ܠܵܐ ܡܸܬܿܕܲܪ̈ܟܵܢ", "ܘܲܥܒܼܵܕܼܵܘ̈ܗܝ ܥܲܣܩܝܼܢ ܡܸܢܲܢ.", ":ܘܐܲܝܟܲܢ ܢܲܡܪܲܚ ܘܲܢܥܲܩܸܒܼ", "ܥܲܠ ܐܝܼܬܼܘܼܬܹܗ ܕܠܵܐ ܫܘܼܪܵܝ ܀", ":ܥܒܼܷܝܼܕܼܵܐ ܠܵܐ ܡܨܸܐ ܕܲܢܥܲܩܸܒܼ", "ܥܲܠ ܐܝܼܬܼܘܼܬܹܗ ܕܥܵܒܼ̇ܘܿܕܼܵܐ.", ":ܟܡܵܐ ܕܒܼܵܥܹ̇ܐ ܕܐܲܝܟܲܢ ܫܲܪܝܼ", "ܕܠܵܐ ܫܘܼܪܵܝܵܐ ܡܸܫܟܲܚ ܠܹܗ ܀", ":ܘܲܟܼܡܵܐ ܕܒܼܵܥܹ̇ܐ ܚܘܼܫܵܒܼܵܐ", "ܕܲܢܥܲܩܸܒܼ ܥܲܠ ܐܝܼܬܼܘܼܬܹܗ.", ":ܒܚܲܕܼܵܐ ܒܲܠܚܘܿܕܼ ܡܸܫܟܲܚ ܠܹܗ", "ܕܠܵܐ ܡܸܣܬܲܝܲܟ ܒܲܟܼܝܵܢܹ̈ܗ ܀", ":ܬܸܣܦܲܩ ܗܵܕܹܐ ܠܲܒܼܥܵܬܲܢ", "ܕܠܲܥܒܼܵܕܵܘ̈ܗܝ ܢܸܒܼܨܸܐ ܒܲܠܚܘܿܕܼ.", ":ܘܲܒܼܥܵܬܼܵܐ ܕܥܲܠ ܐܝܼܬܼܘܼܬܹܗ", "ܒܫܸܬܼܩܵܐ ܡܸܢܲܢ ܬܸܬܼܝܲܩܲܪ ܀", ":ܢܸܫܡܲܥ ܕܹܝܢ ܥܲܠ ܬܘܼܩܵܢܵܘ̈ܗܝ", "ܘܲܢܫܲܒܲܚ ܠܲܥܒܼܵܕܼ̇ ܐܝܼܕܼܵܘ̈ܗܝ.", ":ܕܚܲܝܵܒܼ ܗ̄ܘ̣ ܥܒܼܝܼܕܼܵܐ ܕܢܵܘܕܸܿܐ", "ܠܒܼܵܪܘܿܝܵܐ ܥܲܠ ܟܠ ܕܲܒܼܪܵܐ ܀", ":ܕܫܲܪܝܼ ܒܪܵܫܝܼܬܼ ܒܲܒܼܪܝܼܬܼܵܐ", "ܗܵܕܹܐ ܫܡ݂ܲܥܢܲܢ ܡ̣ܢ ܡܘܼܫܹܐ.", ":ܘܲܕܼܩܲܕܿܝܼܡ ܗ̄ܘ̣ ܠܲܒܼܪܵܫܝܼܬܼ", "ܕܐܲܝܟܲܢ ܘܲܟܼܡܵܐ ܠܵܐ ܢܸܒܼܥܸܐ ܀", ":ܢܸܒܼܥܸܐ ܕܹܝܢ ܐܲܝܟ ܝܵܕܲܘܿܥܹ̈ܐ", "ܒܥܵܬܼܵܐ ܕܦܲܐܝܵܐ ܠܥܒܼܝܼܕܹ̈ܐ.", "ܕܡ̇ܢܲܐ ܗ̄ܝܼ ܥܸܠܬܼܵܐ ܕܡܲܫܡܲܥܥ ܗ̄ܘ̣ܵܐ:", "ܒܲܪ̄ܬܼ ܩܵܠܵܐ ܥܲܠ ܬܘܼܩܵܢܵܘ̈ܗܝ ܀", ":ܒܪܵܫܝܼܬܼ ܕܹܝܢ ܫܲܪܝܼ ܘܲܒܼܪ̣ܵܐ", "ܫܡܲܝܵܐ ܘܐܲܪܥܵܐ ܩܲܕܼܡ̇ܝܑܬܼ.", ":ܘܲܟܼܝܵܢܹ̈ܐ ܐ̄ܚܪ̈ܵܢܹܐ ܚܲܡܫܵܐ", "ܕܠܵܐ ܩܪ̣ܵܐ ܐܸܢܘܿܢ ܒܲܫܡܵܗܹ̈ܐ ܀", ":ܒܗܵܕܹܐ ܕܹܝܢ ܡܸܠܬܼܵܐ ܚܒܼܝܼܫܝܼܢ", "ܒܓܼܵܘ ܬܘܼܩܵܢܵܐ ܕܲܒܼܪܵܫܝܼܬܼ.", ":ܢܘܼܪܵܐ ܘܡܲܝ̈ܐ ܘܚܸܫܘܿܟܼܵܐ", "ܘܡܲܠܲܐܟܹ̈ܐ ܡܠܝܼܠܹ̈ܐ ܘܚܲܪ̈ܫܹܐ ܀", ":ܒܗܵܕܹܐ ܡܸܠܬܼܵܐ ܕܲܒܼܪܵܫܝܼܬܼ", "ܚܒ݂ܲܫ ܬܘܼܩܵܢܵܐ ܕܡܲܠܲܐܟܹ̈ܐ.", ":ܘܗ̤ܘ ܒܵܪܘܿܝܵܐ ܕܟܼܠܡܸܕܹܿܡ", "ܒܪ̣ܵܐܐ ܐܸܢܘܿܢ ܡ̣ܢ ܠܵܐ ܡܸܕܹܿܡ ܀", ":ܒܗܵܢ ܬܘܼܩܵܢܵܐ ܕܲܒܼܪܵܫܝܼܬܼ", "ܠܵܐ ܐܸܡ݂ܲܕ ܕܐܲܫܡܲܥ ܩܵܠܵܐ.", ":ܕܠܲܝܬܿ ܗ̄ܘ̣ܵܐ ܥܒܼܝܼܕܼܵܬ ܕܫܵܡܲ݁ܥ ܗ̄ܘ̣ܵܐ", "ܕܲܡܩܲܒܸܿܠ ܗ̄ܘ̣ܵܐ ܝܘܼܠܦܵܢ̇ܐ ܀", ":ܟܲܕܼ ܕܹܝܢ ܫܲܪܝܼ ܒܲܟܼܝܵܢܹ̈ܐ", "ܕܚܲܕܼ ܒܵܬܲܪ ܚܲܕܼ ܗܵܘܹ̇ܝܢ ܗ̄ܘ̣ܵܘ.", ":ܒܒܲܪ̄ܬܼ ܩܵܠܵܐ ܨܒܼܵܐ ܕܲܢܒܲܕܸܿܩ", "ܥܲܠ ܬܘܼܩܵܢܹܗ ܠܡܲܠܲܐܟܹ̈ܐ ܀", ":ܥܸܠܬܼܵܐ ܕܒܲܪ̄ܬܼ ܩܵܠܵܐ ܗܵܕܿܐ ܗ̄ܝܼ", "ܕܲܠܪ̈ܘܼܚܵܢܹܐ ܢܲܠܸܦ ܗ̄ܘ̣ܵܐ.", ":ܕܗܵܘ̇ ܡ̇ܪܵܐ ܕܟܼܠܗܹܝܢ ܡܲܬܼܩܸܢ", "ܗܘ̤ܝܘܼ ܕܐܲܩܝܼܡ ܟܸܢܫܲܝ̈ܗܘܿܢ ܀", ":ܐܹܝܘ ܩܵܠܵܐ ܕܡ̣ܢ ܟܠ ܚܲܣܝܼܢ", "ܕܲܒܼܪܵܫܝܼܬܼ ܡܸܬܼܡܲܠܲܠ ܗ̄ܘ̣ܵܐ.", ":ܘܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ", "ܒܚܘܼܒܵܐ ܠܘܵܬܹܗ ܢܵܓܹ̇ܕܼ ܗ̄ܘ̣ܵܐ ܀", ":ܡܟܲܣܸܐ ܗ̄ܘ̣ܵܐ ܕܹܝܢ ܚܸܫܘܿܟܼܵܐ", "ܠܪܵܘܡ̇ܐ ܘܥܘܼܡܩܵܐ ܫܲܘܝܵܐܝܼܬܼ.", ":ܘܐܲܪܥܵܐ ܒܡܲܝܵ̈̄ܐ ܛܡܝܼܪܵܐ ܗ̄ܘ̣ܵܬܼ", "ܥܲܕܼܠܵܐ ܬܩܲܒܸܿܠ ܬܘܼܩܵܢܵܐ ܀", ":ܕܠܵܐ ܚܙܵܬܼܵܐ ܘܠܵܐ ܬܘܼܩܵܢܵܐ", "ܐܝܼܬܹܝܗ̇ ܗ̄ܘ̣ܵܬܼ ܐܲܪܥܵܐ ܒܪܵܫܝܼܬܼ.", ":ܘܠܵܐ ܡܬܲܩܲܢܬܵܐ ܩܵܪܹܐ ܠܵܗ̇", "ܕܠܵܐ ܡܨܲܒܿܬܼܵܐ ܗ̄ܘ̣ܵܬܼ ܒܐܝܼܠܵܢܹ̈ܐ ܀", ":ܪܘܼܚܵܐ ܠܲܡ ܡܸܬܼܝܲܒܲܠܠ ܗ̄ܘ̣ܵܐ", "ܠܥܸܠ ܡ̣ܢ ܡܲܝ̈ܵܐ ܕܲܬܼܗܘܿܡܹ̈ܐ.", ":ܟܲܕܼ ܩܵܪܹܐ ܪܘܼܚܵܐ ܕܐܵܐܲܪ", "ܠܡܲܫܒܼܵܐ ܕܪܘܼܚܵܐ ܩܲܛܝܼܢܵܐ ܀", ":ܗܘ̤ܵܬܼ ܕܹܝܢ ܡܸܠܬܹܗ ܕܥܵܒܼ̇ܘܿܕܼܵܐ", "ܚܠܵܦ ܬܘܼܩܵܢܵܐ ܕܝܘܼܠܦܵܢܵܐ.", ":ܘܐܲܫܡܲܥ ܩܵܠܵܐ ܠܡܲܠܲܐܟܹ̈ܐ", "ܕܢܸܫܗܘܸܐ ܢܘܼܗܪܵܐ ܡܲܢܗܲܪ ܟܠ ܀", ":ܐܹܝܘ ܩܵܠܵܐ ܕܡ̣ܢ ܠܵܐ ܡܸܕܸܿܡ", "ܐܲܝܬܿܝܼ ܢܘܼܗܪܵܐ ܠܲܗܘܵܝܵܐ.", ":ܐܹܝܘ ܢܘܼܗܪܵܐ ܕܥܲܡܹܗ ܕܫܸܡܥܵܐ", "ܟܝܵܢܵܐ ܕܠܲܝܬܼܵܘܗܝ ܐܸܬܿܬܲܩܲܢ ܀", ":ܪܲܕܼܦܹܗ ܢܘܼܗܪܵܐ ܠܚܸܫܘܿܟܼܵܐ", "ܕܲܦܪܝܼܣ ܗ̄ܘ̣ܵܐ ܥܲܠ ܒܸܪ̈ܝܵܬܼܵܐ.", ":ܘܲܬܼܗܲܪܘ ܐܲܟܲܚ̄ܕܼ ܪ̈ܘܼܚܵܢܹܐ", "ܒܚܲܝܠܵܐ ܕܝܗ̣̄ܒܼ ܠܹܗ ܫܘܼܠܛܵܢܵܐ ܀", ":ܘܥܲܠ ܡܸܠܬܼܵܐ ܕܲܒܼܪ̣ܵܐ ܢܘܼܗܪܵܐ", "ܐܲܫܡܲܥ ܬܘܼܒܼ ܩܵܠܵܐ ܐ̄ܚܪܹܢܵܐ.", ":ܕܲܡܫܲܒܲܚ ܠܹܗ ܠܬܼܘܼܩܵܢܹܗ", "ܕܫܲܦܝܼܪ ܡܸܢܹܗ ܐܸܬܿܬܲܩܲܢ ܀", ":ܐܹܝܘ ܐܘܼܡ̇ܢܵܐ ܚܲܟܿܝܼܡܵܐ", ":ܕܲܟܼܡܵܐ ܙܗܝܼܪ ܒܹܗ ܒܬܼܘܼܩܵܢܹܐ", ":ܣܵܡ̣ ܠܹܗ ܬܚܘܼܡ̇ܐ ܠܢܲܗܝܼܪܵܐ", "ܕܲܟܼܡܵܐ ܘܵܠܹ̇ܐ ܕܢܸܫܲܠܲܛ ܀", ":ܦܪ݂ܲܫ ܒܹܝܬܼ ܢܘܼܗܪܵܐ ܠܚܸܫܘܿܟܼܵܐ", "ܕܠܵܐ ܢܸܣܥܸܐ ܚܲܕܼ ܥܲܠ ܚܲܒܼܪܹܗ.", ":ܘܣܵܡ̣ ܢܵܡܘܿܣܵܐ ܠܪ̈ܲܗܛܲܝܗܘܿܢ", "ܒܫܵܥܹ̈ܐ ܕܠܸܠܝܵܐ ܘܕܐܝܼܡܵܡܵܐ ܀", ":ܩܪ̣ܵܐ ܕܹܝܢ ܠܢܘܼܗܪܵܐ ܐܝܼܡܵܡܵܐ", "ܘܲܠܸܫܘܼܟܼܵܐ ܩ̣ܪܵܐ ܠܸܠܝܵܐ.", ":ܘܒܲܫܡܵܗܹ̈ܐ ܟܲܢܝܼ ܐܸܢܘܿܢ", "ܠܦܘܼܬܼ ܣܘܼܥܪ̈ܵܢܹܐ ܕܫܵܥܲܝ̈ܗܘܿܢ ܀", ":ܗܘ̤ܵܐ ܕܹܝܢ ܪܲܡܫܵܐ ܐܵܦ ܨܲܦܪܵܐ", "ܝܵܘܡ̇ܐ ܐܲܝܟ ܡ̇ܐ ܕܲܟܼܬܼܝܼܒܼ.", ":ܘܲܩ̣ܪܵܝܗܝ ܝܵܘܡ̇ܐ ܩܲܕܼܡ̇ܝܵܐ", "ܕܠܲܝܬܿ ܗ̄ܘ̣ܵܐ ܐ̄ܚܪܹܢܵܐ ܕܐܲܟܼܘܵܬܹܗ ܀", ":ܣܵܡ̣ ܠܹܗ ܕܹܝܢ ܐܵܦ ܫܘܼܪܵܝܵܐ", "ܠܸܠܝܵܐ ܠܝܵܘܡ̇ܐ ܩܲܕܼܡ̇ܝܵܐ.", ":ܕܢܸܛܲܪ ܛܲܟܼܣܵܐ ܕܲܒܼܪܝܼܬܹܗ", "ܕܚܸܫܘܿܟܼܵܐ ܗܘ̤ܵܐ ܩܲܕܼܡ̇ܝܑܬܼ ܀", ":ܫܠܸ݂ܡ ܕܹܝܢ ܝܵܘܡ̇ܐ ܩܲܕܼܡ̇ܝܵܐ", "ܠܹܠܲܝ ܐܝܼܡܵܩ ܚܲܕܼ ܝܵܘܡ̇ܐ.", ":ܘܐܲܙܥܸܩ ܬܘܼܒܼ ܩܵܠܵܐ ܐ̄ܚܪܹܢܵܐ", "ܕܢܗܘܸܐ ܪܩܝܼܥܵܐ ܡ̣ܢ ܡܝ̈ܵܐ ܀", ":ܐܹܝܘ ܩܵܠܵܐ ܩܢܸܐ ܫܘܼܠܛܵܢܵܐ", "ܕܥܲܡܵܗ̇ ܕܡܸܠܬܼܵܐ ܣܘܼܥܪܵܢܵܐ.", ":ܐܹܝܘ ܚܲܝܠܵܐ ܕܡ̣ܢ ܪ̈ܲܦܝܵܬܼܵܐ", "ܚܲܝܸܨ ܘܲܥܒ݂ܲܕܼ ܩܲܫ̈ܝܵܬܼܵܐ ܀", ":ܡ̣ܢ ܡܲܝ̈ܵܐ ܒܪ̣ܵܝܗܝ ܠܲܪܩܝܼܥܵܐ", "ܕܢܸܛܥܲܢ ܡܲܝ̈ܵܐ ܠܥܸܠ ܡܸܢܹܗ.", ":ܘܲܩܪ̣ܵܝܗܝ ܒܲܡܫܵܐ ܕܲܫܡܲܝܵܐ", "ܗܵܘ̇ ܩܲܕܼܡ̇ܝܵܐ ܕܲܒܼܪܵܫܝܼܬܼ ܀", ":ܐܲܝܟ ܬܲܛܠܝܼܠܵܐ ܩܲܪܝܼܒܼܵܐ", "ܥܒ݂ܲܕܼ ܠܲܪܩܝܼܥܵܐ ܒܲܡܨܲܥܬܼܵܐ.", ":ܕܢܸܗܘܸܐ ܩܲܪܝܼܒܼ ܠܲܚܙܵܬܼܵܐ", "ܘܦܵܪܹܫ ܒܹܝܬܼ ܡܲܝ̈ܵܐ ܠܡܲܝܵ̈ܐ ܀", ":ܐܹܝܘ ܡܲܬܼܩܵܠܵܐ ܕܠܵܐ ܪܵܥܹ̇ܠ", "ܕܦܲܠܸܓܼ ܡܲܝ̈ܵܐ ܫܲܘܝܵܐܝܼܬܼ.", ":ܦܸܠܓܵܐ ܠܐܲܪܥܵܐ ܠܲܚܫܲܚܬܼܵܗ̇", "ܘܦܸܠܓܵܐ ܠܝܲܨܹܗ ܕܲܪܩܝܼܥܵܐ ܀", ":ܐܹܝܘ ܐܘܼܡ̇ܢܵܐ ܡܲܬܼܩܸܢ ܟܠ", "ܕܝܼܕܲܥܬܹܗ ܠܵܐ ܡܸܬܿܕܲܪܟܵܐ.", ":ܕܥܲܕܼܠܵܐ ܢܫܲܪܸܐ ܒܲܥ̇ܒܼܵܕܼܵܐ", "ܝܵ̇ܕܲܥ ܗ̄ܘ̣ܵܐ ܡ̇ܢ ܚܵܫܲ݁ܚ ܠܹܗ ܀", ":ܥܬܼܝܼܕܼ ܗ̄ܘ̣ܵܐ ܕܢܸܬܼܠܸܐ ܢܲܗܝܼܪܹ̈ܐ", "ܟܝܵܢܵܐ ܕܢܘܼܪܵܐ ܒܲܪܩܝܼܥܵܐ.", ":ܘܐܲܣܸܢ ܡܲܝ̈ܵܐ ܠܥܸܠ ܡܸܢܹܗ", "ܕܠܵܐ ܢܸܣܬܲܝܲܛ ܡ̣ܢ ܢܘܼܪܵܐ ܀", ":ܝܵ̇ܕܲܥ ܗ̄ܘ̣ܵܐ ܬܘܼܒܼ ܒܵܪܘܿܝܵܐ", "ܥܲܕܼܠܵܐ ܢܸܒܼܪܸܐ ܟܠ ܕܲܗܘ̤ܵܐ.", ":ܕܥܘܼܡܪܵܐ ܐ̄ܚܪܹܢܵܐ ܚܵܫܲ݁ܚ ܗ̄ܘ̣ܵܐ", "ܠܲܡܠܝܼܠܹ̈ܐ ܒܫܘܼܠܵܡ ܙܲܒܼܢܹ̈ܐ ܀", ":ܘܥܲܠ ܗܵܕܹܐ ܒܪ̣ܵܝܗܝ ܠܲܪܩܝܼܥܵܐ", "ܐܲܝܟ ܬܲܛܠܝܼܠܵܐ ܒܲܡܨܲܥܬܼܵܐ.", ":ܕܲܒܼܫܘܼܠܵܡܵܐ ܢܸܗܘܸܐ ܠܲܢ", "ܕܘܼܟܲܬܼ ܐܲܪܥܵܐ ܠܲܢܝܵܚܲܢ ܀", ":ܗܘ̤ܵܐ ܕܹܝܢ ܨܲܦܪܵܐ ܐܲܝܟ ܪܲܡܫܵܐ", "ܘܝܵܘܡ̇ܐ ܕܲܬܼܪܹܝܢ ܐܸܫܬܲܠܲܡ.", ":ܘܲܦܢ̣ܵܐ ܘܫܲܒܿܚܹܗ ܠܬܼܘܼܩܵܢܹܗ", "ܕܫܲܦܝܼܪ ܡܸܢܹܗ ܐܸܬܿܬܲܩܲܢ ܀", ":ܗܘ̤ܵܐ ܕܹܝܢ ܪܲܡܫܵܐ ܕܲܬܼܠܵܬܼܵܐ", "ܕܠܵܐ ܡܫܲܓܼܢܲܢ ܡ̣ܢ ܩܲܕܼܡ̇ܝܵܐ.", ":ܕܚܲܕܼ ܗ̄ܘ̣ ܚܲܝܠܵܐ ܦܵܩܹ̇ܕܼ ܗ̄ܘ̣ܵܐ", "ܕܢܸܗܘܸܬ ܡܸܕܸܿܡ ܘܲܗܘ̤ܵܐ ܠܹܗ ܀", ":ܢܸܬܼܟܲܢܫܘܼܢ ܡܲܝ̈ܵܐ ܐܸܡ݂ܲܪ", "ܘܢܸܗܘܘܿܢ ܝܲܡܡܹ̈ܐ ܒܐܲܬܼܪܵܐ ܚܲܕܼ.", "ܘܢܸܬܼܓܲܠ̈ܝܵܢ ܐܲܦܹܝ̈ܗ̇ ܕܐܲܪܥܵܐ:", "ܕܬܸܗܘܸܐ ܚܵܫ̇ܚܵܐ ܠܲܥܡܘܼܪܝܵܐ ܀", ":ܐܹܝܘ ܦܘܼܩܕܵܢܵܐ ܕܠܵܐ ܠܵܠܹ̇ܐ", "ܐܹܝܘ ܡܸܠܬܼܵܐ ܕܠܵܐ ܡܸܬܼܥܵܘܕܼܵܐ.", ":ܕܥܲܡܹܗ ܕܲܦܩ݂ܲܕܼ ܨܸܒܼܝܵܢܹܗ", "ܐܸܬܼܟܲܢܲܫܘ ܡܲܝ̈ܵܐ ܠܝܲܡܡܹ̈ܐ ܀", ":ܢܸܗܪܲܬ̤ ܐܲܪܥܵܐ ܘܐܸܬܼܦܲܨܚܲܬ̤", "ܘܲܢܦ݂ܲܩ ܥܠܹܝܗ̇ ܦܘܼܩܕܵܪܢܵܐ.", ":ܬܲܦܸܩ ܠܲܡ ܐܲܪܥܵܐ ܘܬܼܵܘܥܸܐ", "ܥܸܣ̈ܒܹܿܐ ܘܙܲܪ̈ܥܹܐ ܘܐܝܼܠܵܢܹܐ ܀", ":ܗܘ̤ܵܐ ܦܘܼܩܕܵܢܵܐ ܒܲܥܒܼܵܕܵ݁ܐ", "ܘܐܸܨܛܲܒܿܬܲܬ̤ ܐܲܪܥܵܐ ܒܦܹܐܪܹ̈ܐ.", ":ܘܲܗܘ̤ܵܘ ܙܲܪ̈ܥܹܐ ܘܐܝܼܠܵܢܹ̈ܐ", "ܘܫܲܒܿܚܹܗ ܛܵܒܼܵܐ ܠܬܼܘܼܩܵܢܹܗ ܀", ":ܗܘ̤ܵܐ ܕܹܝܢ ܪܲܡܫܵܐ ܐܵܦ ܨܲܦܪܵܐ", "ܝܵܘܡ̇ܐ ܫܲܠܡܵܐ ܕܲܬܼܠܵܬܼܵܐ.", ":ܘܲܢܦܲܩ̣ ܦܘܼܩܕܵܢܵܐ ܐ̄ܚܪܹܢܵܐ", "ܘܦܲܩܸܕܼ ܕܢܸܗܘܘܿܢ ܢܲܗܝܼܪܹ̈ܐ ܀", ":ܢܗܘܘܿܢ ܠܲܡ ܕܹܝܢ ܢܲܗܝܼܪܹ̈ܐ", "ܒܲܪܩܝܼܥܵܐ ܠܥܸܠ ܡ̣ܢ ܐܲܪܥܵܐ.", ":ܕܙܲܒܼܢܹ̈ܐ ܘܝܲܪ̈ܚܹܐ ܘܲܫ̈ܢܲܝܵܐ", "ܒܝܲܕܼ ܪ̈ܲܗܛܲܝܗܘܿܢ ܢܸܬܼܝܲܕܼܥܘܼܢ ܀", ":ܢܸܦܩܲܬ̤ ܡܸܠܬܼܵܐ ܠܲܥܒܼܵܕܼܵ݁ܐ", "ܘܲܗܘ̤ܵܘ ܡܸܢܫܹܠܝ ܢܲܗܝܼܪܹ݁ܐ.", ":ܘܣܵܡ̣ ܢܵܡܘܿܣܵܐ ܕܠܵܐ ܥܵܒܲ݁ܪ", "ܠܪܲܗܛܵܐ ܕܠܸܠܝܵܐ ܘܕܐܝܼܡܵܡܵܐ ܀", ":ܐܹܝܘ ܐܘܼܡ̇ܢܵܐ ܡܨܲܒܸܿܕܼ ܟܠ", "ܕܲܒܼܟܼܠ ܫܲܠܝܼܛ ܨܸܒܼܝܵܢܹܗ.", ":ܕܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܸܿܡ", "ܦܫܝܼܩ ܠܹܗ ܕܢܸܥܒܸܿܕܼ ܟܠܡܸܕܸܿܡ ܀", ":ܡ̣ܢ ܢܘܼܗܪܵܐ ܒܪ̣ܵܐ ܢܲܗܝܼܪܹ̈ܐ", "ܡ̣ܢ ܗܵܘ̇ ܢܘܼܗܪܵܐ ܩܲܕܼܡ̇ܝܵܐ.", ":ܟܲܕܼ ܦܲܠܓܹܗ ܠܲܡ̈ܢܵܘܵܬܼܵܐ", "ܠܣܲܗܪܵܐ ܘܟܼܵܘܟܿܒܹ̈ܐ ܘܲܠܫܸܡܫܵܐ ܀", ":ܠܵܐ ܩܒ݂ܲܥ ܐܸܢܘܿܢ ܒܲܪܩܝܼܥܵܐ", ":ܕܠܵܐ ܢܸܬܼܥܵܘܟܼܘܼܢ ܪ̈ܲܗܛܲܝܗܘܿܢ", ":ܐܲܝܟ ܩܲܢܘܿܕܲܝܼܠܹ݁̈ܐ ܬܠ̣ܵܐ ܐܸܢܘܿܢ", "ܘܛܲܟܸܿܣ ܪܲܗܛܵܐ ܕܫܵܥܲܝ̈ܗܘܿܢ ܀", ":ܫܠܸ̣ܡ ܕܹܝܢ ܝܵܘܡ̇ܐ ܪܒܼܝܼܥܵܐ", "ܒܲܬܼܚܘܼܡ̇ܐ ܕܪܲܡܫܵܐ ܘܨܲܦܪܵܐ.", ":ܘܲܢܦܲܩ̣ ܦܘܼܩܕܵܢܵܐ ܐ̄ܚܪܹܢܵܐ", "ܕܢܸܗܘܸܐ ܪ̈ܲܚܫܵܐ ܡ̣ܢ ܡܝܵ̈ܐ ܀", ":ܘܐܵܘܠܸܕܼܘ ܡܲܝ̈ܵܐ ܚܲܝ̈ܘܵܬܼܵܐ", "ܓܸܢܣܵܢܹ̈ܐ ܕܠܵܐ ܡܸܢܝܵܢܵܐ.", ":ܪ̈ܲܚܫܵܐ ܘܢܘܼܢܹ̈ܐ ܘܬܲܢܝܼܢܹ̈ܐ", "ܘܚܲܝ̈ܘܵܬܼܵܐ ܩܵܛ̈ܘܿܠܵܬܼܵܐ ܀", ":ܐܹܝܘ ܚܲܝܠܵܐ ܕܲܦܫܝܼ̈ܩܵܢ ܠܹܗ", "ܥܲܣ̈ܩܵܬܼܵܐ ܐܲܝܟ ܨܸܒܼܝܵܢܹܗ.", ":ܕܡ̣ܢ ܡܲܝܵ̈ܐ ܪܲܟܸܿܒܼ ܘܲܥܒ݂ܲܕܼ", "ܓܸܢܣܵܢܹ̈ܐ ܕܠܵܐ ܡܸܢܝܵܢܵܐ ܀", ":ܡ̣ܢ ܡܲܝ̈ܵܐ ܒܪ̣ܵܐ ܦܵܪ̈ܚܵܬܼܵܐ", "ܟܝܵܢܵܐ ܕܣܵܚܹ̇ܐ ܥܲܠ ܐܵܐܲܪ.", ":ܘܟܲܕܼ ܡ̣ܢ ܡܲܝ̈ܵܐ ܗ̄ܝܼ ܐܲܝܟ ܪ̈ܲܚܫܵܐ", "ܛܥܝܼܢ ܠܵܗ̇ ܐܵܐܲܪ ܘܲܡܗܲܠܸܟ ܀", ":ܐܹܝܘ ܛܵܒܼܵܐ ܟܡܵܐ ܪܲܒܿ ܚܘܼܒܹܿܗ", "ܕܢܵܛܲ̇ܪ ܪܸܡܙܹܗ ܠܩܸܢܝܵܢܵܘ̈ܗܝ.", ":ܕܲܒܼܫܘܼܠܵܡ ܬܘܼܩܵܢܲܝ̈ܗܘܿܢ", "ܒܒܼܘܼܪ̈ܟܵܬܼܵܐ ܙܵܘܸܕܼ ܐܸܢܘܿܢ ܀", ":ܐܵܘܠܸܕܼܘ ܠܲܡ ܘܲܣܓܼܵܘ ܒܐܲܪܥܵܐ", "ܒܝܲܡܵܐ ܘܝܲܒܼܫܵܐ ܫܲܘܝܵܐܝܼܬܼ.", "ܟܲܕܼ ܡܸܬܼܢܲܛܪܝܼܢ ܓܸܢܣܲܝ̈ܟܿܘܿܢ:", "ܒܝܘܼܒܵܠܵܐ ܚܲܓܕܼ ܒܵܬܲܪ ܚܲܕܼ ܀", ":ܒܝܵܘܡ̇ܐ ܚܡܝܼܫܵܝܵܐ ܫܲܠܸܡ", "ܒܪܝܼܬܼܵܐ ܕܪ̈ܲܚܫܵܐ ܘܦܵܪ̈ܚܵܬܼܵܐ.", ":ܘܲܒܼܝܵܘܡ̇ܐ ܕܸܫܬܵܐ ܫܲܪܝܼ", "ܕܢܸܒܼܪܸܐ ܚܲܝܘ̄ܬܼܵܐ ܘܲܒܼܥܝܼܪܵܐ ܀", ":ܬܲܦܸܩ ܠܲܡ ܐܲܪܥܵܐ ܘܬܲܝܬܸܿܐ", "ܢܲܦܫܵܐ ܚܲܝܬܼܵܐ ܕܟܼܠ ܓܸܢܣܝܼ̈ܢ.", ":ܚܲܝܘܲܬܼ ܫܸܢܵܐ ܘܲܒܼܥܝܼܪܵܐ", "ܘܪ̈ܲܚܫܵܐ ܝܲܠܕܵܐ ܕܡ̣ܢ ܐܲܪܥܵܐ ܀", ":ܐܹܝܘ ܟܝܵܢܵܐ ܚܲܪܫܵܐ ܕܐܲܦܪܲܥ", "ܚܲܝ̈ܘܵܬܼܵܐ ܡ̣ܢ ܓܵܘ ܥܘܼܒܹܿܗ.", ":ܕܟܲܕܼ ܡܸܕܼܪܵܐ ܗ̄ܘ̣ ܫܝܼܛ ܒܲܚܙܵܬܼܵܐ", "ܐܵܘܠܸܕܼ ܫܘܼܦܪܵܐ ܕܟܼܠ ܓܸܢܣܝܼ̈ܢ ܀", ":ܠܵܘ ܗܘ̤ ܐܵܘܠܸܕܼ ܒܲܟܼܝܵܢܹܗ", ":ܐܸܠܵܐ ܚܲܝܠܵܐ ܕܥܵܒܼܘܿܕܹܗ", ":ܗܵܘ̇ ܕܲܪܩܲܥ̣ ܐܲܪܥܵܐ ܒܪܵܫܝܼܬܼ", "ܦܩ݂ܲܕܼ ܠܵܗ̇ ܘܝܸܠܕܲܬ̤ ܚܲܝ̈ܘܵܬܼܵܐ ܀", ":ܒܝܵܘܡ̇ܐ ܕܸܫܬܼܵܐ ܐܸܬܼܒܲܪܝܲܬ̤", "ܒܥܝܼܪܵܐ ܘܚܲܝܘ̄ܬܼܵܐ ܥܲܡ ܐܵܕܼܵܡ.", ":ܕܗܵܠܹܝܢ ܕܥܵܗ̈ܢܵܢ ܠܦܘܼܠܚܵܢܹܗ", "ܥܲܡܹܗ ܢܩܲܒܿܠ݁̈ܢ ܬܘܼܩܵܢܵܐ ܀", ":ܒܝܵܘܡ̇ܐ ܕܸܫܬܵܐ ܐܸܫܬܲܠܲܡ", "ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ.", ":ܘܚܵܘܝܼ ܚܲܝܠܹܗ ܒܵܪܘܿܝܵܐ", "ܒܲܥܒܼܵܕܵܘ̈ܗܝ ܕܐܸܡ݂ܲܪ ܘܲܗܘ̤ܵܘ ܀", ":ܒܝܵܘܡ̇ܐ ܫܒܼܝܼܥܵܝܵܐ ܐܸܬܿܬܿܢܝܼܚ", "ܥܵܒܼ݁ܘܿܕܼܵܐ ܡ̣ܢ ܬܘܼܩܵܢܵܘ̈ܗܝ.", ":ܘܒܲܪܟܹܗ ܠܝܵܘܡ̇ܐ ܫܒܼܝܼܥܵܝܵܐ", "ܘܲܩܪ̣ܵܝܗܝ ܝܵܘܡ̇ܐ ܩܲܕܿܝܼܫܵܐ ܀", ":ܠܵܐ ܓܹܝܪ ܠܵܠܹ̇ܐ ܗܵܘ̇ ܚܲܝܠܵܐ", "ܘܠܵܐ ܡܸܬܼܥܵܘܲܟ ܨܼܒܼܝܵܢܹܗ.", ":ܗܘ̤ܵܐ ܡܸܕܹܿܡ ܡ̣ܢ ܠܵܐ ܡܸܕܹܿܡ", "ܠܸܫܬܵܐ ܝܵܘܡܝܼ̈ܢ ܛܠܡܸܕܹܿܡ ܀", "ܠܵܐ ܗ̄ܘ̣ܵܐ ܕܥܲܣܩܵܐ ܠܨܸܒܼܝܵܢܹܗ.", "ܠܵܐ ܒܪ̣ܵܐ ܡܸܚܕܼܵܐ ܟܠܡܸܕܹܿܡ.", ":ܕܲܒܼܚܲܕܼ ܝܘܿܡ ܘܲܒܼܣܲܓܿܝܼ̈ܠܹܐ", "ܫܘܸܐ ܠܹܗ ܕܢܸܥܒܸܿܕܼ ܟܠܡܸܕܹܿܡ ܀", ":ܛܲܟܼܣܵܐ ܥܒܲܕܼ ܠܵܗ̇ ܠܲܒܼܪܝܼܬܹܗ", "ܐܲܝܟܲܢܵܐ ܕܗܘ̤ ܝܵ̇ܕܲܥ ܗ̄ܘ̣ܵܐ.", ":ܘܲܠܝܘܼܠܦܵܢܵܐ ܕܲܡܠܝܼܠܹ̈ܐ", "ܠܸܫܬܵܐ ܝܵܘ̈ܡܝܼܢ ܫܲܠܸܡ ܟܠ ܀", ":ܚܵܙܹ̇ܝܢ ܗ̄ܘ̣ܵܘ ܓܹܝܪ ܬܘܼܩܵܢܹܗ", "ܡܲܠܲܐܟܹ̈ܐ ܘܡܸܬܼܒܲܩܹܝܢ ܒܹܗ.", ":ܘܡ̇ܐ ܕܐܸܡ݂ܲܪ ܡܸܠܬܼܵܐ ܘܲܗܘ̤ܵܬܼ", "ܩܥ̣ܵܘ ܠܹܗ ܫܘܼܒܼܚܵܐ ܪ̈ܘܼܚܵܢܹܐ ܀", ":ܒܝܼܕܲܥܬܼܵܐ ܟܠ ܣܵܥܲ݁ܪ ܗ̄ܘ̣ܵܐ", "ܗܵܘ̇ ܝܵܕܲܘܿܥܵܐ ܕܟܼܠ ܝܵ̇ܕܲܥ.", ":ܘܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܹܿܡ", "ܐܲܝܬܿܝܼ ܥܒܼܝܼܕܹ̈ܐ ܠܲܗܘܵܝܵܐ ܀", "ܠܢܘܼܗܪܵܐ ܒܪ̣ܵܝܗܝ ܡ̣ܢ ܠܵܐ ܡܸܕܹܿܡ.", "ܕܲܢܚܵܘܹܐ ܥܲܠ ܪܲܒܿܘܼܬܹܗ.", ":ܘܐܵܦ ܠܢܲܦܫܲܢ ܡ̣ܢ ܠܵܐ ܡܸܕܸܿܡ", "ܕܲܢܚܵܘܸܐ ܕܲܒܼܟܼܠ ܫܲܠܝܼܛ ܀", ":ܒܪ̣ܵܐ ܠܢܲܗܝܼܪܹ̈ܐ ܡ̣ܢ ܢܘܼܗܪܵܐ", "ܫܸܡܫܵܐ ܘܣܲܗܪܵܐ ܠܲܡܦܹܝܕܹ̈ܐ.", ":ܘܝܲܒܸܿܒܼܘ ܟܸܢܫܹ̈ܐ ܕܡܲܠܲܐܟܹ̈ܐ", "ܫܘܼܒܼܚܵܐ ܠܚܲܝܠܵܐ ܡܲܬܼܩܸܢ ܟܠ ܀", ":ܒܗܵܠܹܝܢ ܦܘܼܪ̈ܣܹܐ ܚܵܐܲܪ ܗ̄ܘ̣ܵܐ", "ܒܵܪܘܿܝܵܐ ܟܲܕܼ ܡܲܬܼܩܸܢ ܟܠ.", ":ܘܲܡܬܲܗܸܐ ܗ̄ܘ̣ܵܐ ܠܲܥܒܼܵܕܵܘ̈ܗܝ", "ܕܢܲܠܸܦ ܚܲܝܠܹܗ ܠܲܡܠܝܼܠܹ̈ܐ ܀", ":ܒܒܼܘܼܪ̈ܟܵܬܼܵܐ ܩܲܕܿܝܼ̈ܫܵܬܼܵܐ", "ܙܵܘܕܹܗ ܠܝܵܡ̇ܐ ܫܒܼܝܼܥܵܝܵܐ.", ":ܕܠܵܐ ܢܸܗܘܸܐ ܠܹܗ ܢܘܼܟܼܪܵܝܵܐ", "ܕܠܵܐ ܨܒܼܵܐ݂ ܕܢܸܒܼܪܸܐ ܒܹܗ ܡܸܕܸܿܡ ܀", ":ܝܵܘܡ̇ܐ ܗ̄ܘ̣ܵܐ ܐܵܦ ܗܵܘ̇ ܝܵܘܡ̇ܐ", "ܡ̣ܢ ܝܵܘ̈ܡ̇ܬܼܵܐ ܩܲܕܼܡ̇ܝܹܵܐ.", ":ܘܲܕܼܠܵܐ ܗܘ̤ܵܐ ܠܹܗ ܬܘܼܩܵܢܵܐ", "ܩ̣ܪܵܝܗܝ ܩܲܕܼܝܼܫܵܐ ܕܠܵܐ ܢܲܣܠܹܝܘܗܝ ܀", ":ܝܲܕܲܥܬܼܵܐ ܕܩܲܕܿܝܼܫܘܼܬܹܗ", "ܗܵܕܹܿܐ ܗ̄ܝܼ ܕܐܸܬܿܬܿܬܝܼܚ ܡ̣ܢ ܥܲܡܠܵܐ.", ":ܕܡ̇ܐ ܕܲܫܡܲܥ̣ܢܲܢ ܫܸܡ ܥܲܠܡܵܐ", "ܢܹܐܠܲܦ ܡܲܢ̣ܘܼ ܒܵܪܘܿܝܵܐ ܀", ":ܥܬܼܝܼܕܼ ܗ̄ܘ̣ܵܐ ܢܸܗܘܸܐ ܗܵܢ ܝܵܘܡ̇ܐ", ":ܝܘܼܠܦܵܢܵܐ ܠܙܲܪܥܹܗ ܕܐܲܒܼܪܵܐ", ":ܕܡ̇ܐ ܕܢܵܛ̇ܪܝܼܢ ܠܹܗ ܡ̣ܢ ܥܲܡܠܵܐ", "ܢܹܐܠܦܘܼܢ ܥܸܠܬܹܗ ܕܡ̇ܢ ܐܝܼܬܹܝܗ̇ ܀", ":ܥܲܠ ܟܠ ܕܹܝܢ ܕܲܗܘ̤ܵܐ ܡܸܢܹܗ", "ܩܵܠܵܐ ܐܲܡܫܲܥ ܟܲܕܼ ܗܵܘܹ̇ܐ.", ":ܘܗܘ̤ ܠܹܗ ܫܲܒܲܚ ܠܬܼܘܼܩܵܢܹܗ", "ܕܫܲܦܝܼܪ ܡܸܢܹܗ ܐܸܬܿܬܲܩܲܢ ܀", ":ܥܕܲܡ̇ܐ ܠܗܵܪܟܵܐ ܫܲܘܝܘܼܬܼܵܐ", "ܕܚܲܕܼ ܩܵܠܵܐ ܥܲܠ ܟܠ ܕܲܗܘ̤ܵܐ.", ":ܘܲܒܼܫܘܼܠܵܡܵܐ ܕܬܼܘܼܩܵܢܵܘ̈ܗܝ", "ܩܵܠܵܐ ܚܲܕܼܬܼܵܐ ܐܸܬܼܡܲܠܲܠ ܀", ":ܢܸܥܒܸܿܕܼ ܠܲܡ ܐ̄ܢܵܫܵܐ ܡܠܝܼܠܵܐ", "ܒܨܲܠܡܲܢ ܕܝܼܠܲܢ ܘܲܕܼܢܘܼܬܲܢ.", ":ܘܢܸܫܬܲܠܲܛ ܥܲܠ ܟܠ ܕܲܗܘ̤ܵܐ", "ܕܡܸܛܠܵܬܹܗ ܐܸܬܿܬܲܩܲܢ ܀", ":ܐܹܝܘ ܐܘܼܡ̇ܐ ܟܡܵܐ ܚܲܟܿܝܼܡ", "ܐܹܝܘ ܛܵܒܼܵܐ ܟܡܵܐ ܫܦܝܼܥ ܚܘܿܒܹܿܗ.", ":ܕܲܒܼܪ̣ܵܐ ܘܨܲܒܸܿܬܼ ܟܠܡܸܕܹܿܡ", "ܘܗܵܝܕܲܝܹܢ ܓܲܒܼܠܹܗ ܠܝܵܪܘܿܬܼܵܐ ܀", ":ܒܢ̣ܵܐ ܠܹܗ ܒܲܝܬܵܐ ܠܥܲܦܪܵܢܵܐ", "ܘܐܲܣܸܢ ܘܲܡ̣ܠܵܝܗܝ ܛܵܒܼܵܬܼ̈ܐ.", ":ܘܚܲܪ̈ܫܹܐ ܘܲܡܠܝܼܠܹ̈ܐ ܐܲܟܲܚ̄ܕܼ", "ܠܬܸܫܡܸܫܬܹܿܗ ܫܲܥܒܸܿܕܼ ܐܸܢܘܿܢ ܀", ":ܒܟܼܠܗܹܝܢ ܝܲܩܪܹܗ ܠܡܵܝܘܿܬܼܵܐ", ":ܒܬܼܘܼܩܵܢܹܗ ܘܲܒܼܫܘܼܠܛܵܢܹܗ", ":ܒܗܵܝ̇ ܕܲܩ̣ܪܵܝܗܝ ܨܲܠܡܵܐ ܕܝܼܠܹܗ", "ܘܫܲܥܒܸܿܕܼ ܠܹܗ ܟܠܡܵܐ ܕܲܗܘ̤ܸܵܐ ܀", ":ܒܟܼܠܗܹܝܢ ܕܲܗ̤ܘܲܝ̈ ܘܐܸܬܿܬܲܩܲܢ", "ܩܵܠܵܐ ܒܲܠܚܘܿܕܼ ܡܲܫܡܲܥ ܗ̄ܘ̣ܵܐ.", ":ܘܗܵܪܟܵܐ ܒܬܼܘܼܩܵܢܹܗ ܕܐܵܕܼܵܡ", "ܡܸܠܟܵܐ ܘܚܘܼܫܵܒܼܵܐ ܚܲܕܼܬܼܵܐ ܀", ":ܢܸܥܒܸܿܕܼ ܐ̄ܢܵܫܵܐ ܒܲܕܼܡܘܼܬܲܢ", "ܘܢܸܗܘܸܐ ܫܲܠܝܼܛ ܐܲܟܼܘܵܬܲܢ.", ":ܕܲܒܼܝܲܕܼ ܨܲܠܡܵܐ ܕܓܲܠܝܘܼܬܹܗ", "ܢܲܟܼܪܸܙ ܚܲܝܠܹܗ ܠܲܥܒܼܝܼܕܹ̈ܐ ܀", ":ܒܹܗܓܵܠܹ̇ܐ ܐ̄ܢܵܐ ܥܲܠ ܟܲܣܝܘܼܬܼܝ", "ܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ.", ":ܘܒܹܗ ܡܒܲܕܸܿܩ ܐ̄ܢܵܐ ܥܲܠ ܡ̇ܪܘܼܬܼܝ", "ܠܚܲܪ̈ܫܹܐ ܘܠܲܡܝܼܠܹ̈ܐ ܐܲܟܲܚ̄ܕܼ ܀", ":ܐܲܝܟ ܨܲܠܡܵܐ ܣܵܐܹ̇ܡ ܐ̄ܢܵܐ ܠܹܗ", "ܠܲܥܒܼܝܼܕܹ̈ܐ ܕܢܸܬܼܒܲܩܘܿܢ ܒܹܗ.", ":ܕܲܒܼܝܲܕܼ ܚܘܼܒܵܐ ܕܲܠܘܵܬܹܗ", "ܒܹܗ ܟܠ ܐ̄ܢܵܫ ܠܝܼ ܢܸܫܬܵܘܕܲܥ ܀", ":ܬܲܗܪܵܐ ܗ̄ܘ̣ ܬܘܼܩܵܢܹܗ ܕܐܵܕܼܵܡ", "ܘܲܡܫܲܚܠܲܦ ܡ̣ܢ ܕܲܥܒܼܝܼ̈ܕܹܐ.", ":ܕܟܼܠ ܕܲܗܘ̤ܵܐ ܒܡܸܠܬܹܗ ܥܲܒܼ݂ܕܹܿܗ", "ܘܠܹܗ ܒܡܸܠܟܵܐ ܐܸܡ݂ܲܪ ܕܐܸܥܒܸܿܕ ܀", ":ܫܒܼܝܼܚܵܐ ܓܒܼܝܼܠܬܹܿܗ ܕܥܲܦܪܵܢܵܐ", "ܘܐ̄ܪ̈ܙܹܐ ܟܣܲܝ̈ܵܐ ܛܡܝܼܪܝܼܢ ܒܵܗ̇.", ":ܕܠܵܐ ܐܸܡ݂ܲܪ ܕܢܸܗܘܸܐ ܐܲܟܼܘܵܬܼܝ", "ܐܸܠܵܐ ܒܨܲܠܡܲܢ ܘܲܕܡܘܼܬܿܢ ܀", ":ܐܹܝܘ ܡܝܘܿܬܼܵܐ ܕܲܟܼܣܹܝܢ ܒܵܗ̇", "ܒܲܓܼܒܼܝܼܠܬܹܿܗ ܐ̄ܪ̈ܵܙܹܐ ܟܣܲܝܵ̈ܐ.", ":ܐܹܝܘ ܥܲܦܪܵܢܵܐ ܕܒܲܕܸܿܩ ܠܲܢ", "ܒܬܼܘܼܩܵܢܹܗ ܒܢܘܿܡܹ̈ܐ ܬܠܵܬܼܵܐ ܀", ":ܒܬܼܘܼܩܵܢܵܐ ܕܨܲܠܡܹܗ ܕܐܵܕܼܵܡ", "ܐܲܝܟ ܕܲܒܼܐ̄ܪܵܙܵܐ ܐܲܠܸܦ ܠܲܢ.", ":ܗܵܝ̇ ܕܲܒܼܨܲܠܡܲܢ ܘܲܕܼܡܘܿܬܲܢ", "ܒܢܘܿܡܹ̈ܐ ܬܠܵܬܼܵܐ ܫܵܘܕܲܥ ܠܲܢ ܀", ":ܐܝܼܬܼܘܼܬܼܵܬܐ ܕܠܵܐ ܫܘܼܪܵܝܵܐ", "ܕܐܲܒܼܵܐ ܘܲܒܼܪܵܐ ܘܪܘܼܚܩܘܼܕܼܫܵܐ.", ":ܒܨܲܠܡܹܗ ܕܐܵܕܼܵܡ ܐܸܬܼܝܲܩܲܪ", "ܐܲܝܟ ܕܲܒܼܐ̄ܪܵܙܵܐ ܟܠ ܕܲܗܘ̤ܵܐ ܀", ":ܘܐܸܠܵܐ ܠܡܲܢ̣ܘܼ ܩܵܪܹ̇ܐ ܗ̄ܘ̣ܵܐ", "ܒܫܲܘܝܘܼܬܼܵܐ ܕܥܲܡ ܪܲܒܿܘܼܬܹܗ.", ":ܕܲܒܼܨܲܠܡܲܢ ܕܹܝܢ ܬܵܘ ܢܸܥܒܸܿܕܼ", "ܠܵܐ ܐܵܡܲ̇ܪ ܗ̄ܘ̣ܵܐ ܠܡܲܠܲܐܟܹ̈ܐ ܀", ":ܒܗܵܕܹܐ ܕܨܲܠܡܲܢ ܐܲܠܸܦ ܠܲܢ", "ܥܲܠ ܦܘܼܪܫܵܢܵܐ ܕܲܩܢܘܿܡܹ̈ܐ.", ":ܘܲܒܼܗܵܝ̇ ܕܲܕܼܡܘܼܬܼܵܐ ܕܝܼܠܲܢ", "ܥܲܠ ܫܲܘܝܼܬܹܗ ܕܲܟܼܝܵܢܵܐ ܀", ":ܬܵܘ ܠܲܡ ܢܸܥܒܸܿܕܼ ܒܲܪܢܵܫܵܐ", "ܘܢܹܐܣܘܼܪ ܒܹܗ ܟܠܡܵܐ ܕܲܗܘ̤ܵܐ.", ":ܕܒܲܐ̄ܚܝܵܢܘܼܬܼܗܘܿܢ ܕܲܠܘܵܬܹܗ", "ܒܚܘܼܒܵܐ ܢܡܲܠܘܿܢ ܣܘܼܢܩܵܢܵܘ̈ܗܝ ܀", ":ܘܲܥܒ݂ܲܕܼ ܐܲܠܵܗܵܐ ܒܨܲܠܡܹܗ", "ܠܐܵܕܼܵܡ ܥܲܦܪܵܐ ܡ̣ܢ ܐܲܪܥܵܐ.", ":ܘܲܢܦܲܚ̣ ܒܹܗ ܢܲܦܫܵܐ ܠܚܲܝܹ̈ܐ", "ܟܝܵܢܵܐ ܚܲܝܵܐ ܘܲܡܠܝܼܠܵܐ ܀", ":ܐܹܝܘ ܚܘܼܒܵܐ ܕܲܠܘܵܬܼ ܓܸܢܣܲܢ", "ܐܹܝܘ ܐܝܼܩܵܪܹܗ ܕܬܼܘܼܩܵܢܲܢ.", ":ܕܚܲܝܘܼܬܼܵܐ ܕܐܲܫܪܝܼ ܒܓܼܵܘܲܢ", "ܡ̣ܢ ܚܘܼܒܹܿܗ ܨܒܼܵܐ ܘܲܢܦܲܚ̣ ܒܲܢ ܀", ":ܐܹܝܘ ܟܝܵܢܵܐ ܕܠܵܐ ܪܘܼܟܵܒܼܵܐ", "ܕܐܝܼܬܼܘܼܬܹܗ ܠܵܐ ܡܸܢܼܡܲܫܚܵܐ.", ":ܕܟܼܕܲ ܕܡܲܬܼܩܸܢ ܠܹܗ ܠܲܟܼܝܵܢܲܢ", "ܒܐܝܼ̈ܕܲܝܵܐ ܘܦܘܼܡܵܐ ܥܲܒܼ݂ܕܲܢ ܀", ":ܠܵܐ ܥܲܒܼ݂ܕܲܢ ܐܲܝܟ ܚܲܝ̈ܘܵܬܼܵܐ", "ܕܵܗܘ̤ܵܐ ܕܲܟܼܪܹ̈ܐ ܘܢܸܩ̈ܒܼܵܬܼܵܐ.", ":ܕܐܵܕܼܵܡ ܩܲܕܿܝܼܡ ܒܲܒܼܪܝܼܬܹܗ", "ܘܗܵܝܕܲܝܹܢ ܚܵܘܵܐ ܡ̣ܢ ܐܸܠܥܹܗ ܀", ":ܬܲܩܸܢ ܠܐܵܕܼܵܡ ܩܲܕܼܡ̇ܝܑܬܼ", "ܘܗܵܝܕܹܿܝܢ ܠܐܲܢ̄ܬܿܬܼܵܐ ܡ̣ܢ ܐܵܕܼܵܡ.", ":ܕܢܹܐܠܲܦ ܚܲܝܠܵܐ ܕܥܵܒܼܘܿܕܹܗ", "ܕܗܘ̤ܝܘܼ ܕܨܲܒܸܿܬܼ ܬܘܼܩܵܢܹܗ ܀", ":ܓܒ݂ܲܠ ܠܲܡ ܡ̇ܪܝܵܐ ܐܲܠܵܗܵܐ", "ܠܐܵܕܼܵܡ ܥܲܦܪܵܐ ܡ̣ܢ ܐܲܪܥܵܐ.", ":ܘܣܵܡܹ̣ܗ ܒܦܲܪܕܲܝܣܵܐ ܕܲܥܕܹܢ", "ܕܢܸܗܘܸܐ ܒܓܼܵܘܹܗ ܝܵܪܘܿܬܼܵܐ ܀", ":ܒܥܘܼܡܪܵܐ ܦܲܐܝܵܐ ܘܲܪܓܼܝܼܓܼܵܘ", "ܣܵܡ̣ܹܗ ܠܐܵܕܼܵܡ ܐܲܝܟ ܨܲܠܡܹܗ.", ":ܕܲܥܒܼܝܼܕܹ̈ܐ ܒܝܲܕܼ ܩܲܪܝܼܒܼܵܐ", "ܒܚܘܼܒܵܐ ܢܸܩܪܘܿܢ ܥܵܒܼ̇ܘܿܕܼܵܐ ܀", ":ܕܵܡܹ̇ܐ ܨܲܒܡܹܗ ܠܒܼܵܪܘܿܝܵܐ", "ܠܹܗ ܒܲܫܡܵܐ ܠܵܘ ܒܲܟܼܝܵܢܵܐ.", ":ܕܐܲܫܠܛܹܗ ܥܲܠ ܟܠ ܕܐܲܬܼܩܸܢ", "ܐܲܝܟ ܒܵܪܘܿܝܵܐ ܥܲܠ ܕܝܼܠܹܗ ܀", ":ܗܵܘܹ̇ܐ ܐܲܒܼܵܐ ܡ̇ܐ ܕܐܵܘܠܸܕܼ", "ܘܝܵ̇ܠܹܕܼ ܝܲܠܕܵܐ ܕܕܼܵܡܹ̇ܐ ܠܹܗ.", ":ܐܲܝܟ ܐܲܒܼܵܐ ܕܐܵܘܠܸܕܼ ܠܲܒܼܪܵܐ", "ܒܲܟܼܝܵܢܹܗ ܕܠܵܐ ܫܘܼܪܵܝܵܐ ܀", ":ܗܘ̤ ܒܙܲܒܼܢܵܐ ܗܵܘܹ̇ܐ ܐܲܒܼܵܐ", "ܘܲܒܼܙܒܼܢܵܐ ܝܵ̇ܠܹܕܼ ܝܲܠܕܵܐ.", ":ܐܝܼܬܼܝܵܐ ܕܠܵܐ ܙܲܒܼܢܵܐ ܐܵܘܠܸܕܼ", "ܘܠܲܝܬܿ ܙܲܒܼܢܵܐ ܒܹܝܬܼ ܠܹܗ ܠܝܲܠܕܹܿܗ ܀", ":ܥܵܒܹ̇ܿܕܼ ܡܸܕܹܿܡ ܡ̣ܢ ܡܸܕܹܿܡ", "ܘܟܲܕܼ ܠܵܐ ܐܝܼܬܵܘܗܝ ܡܲܬܼܩܸܢ ܠܹܗ.", ":ܐܲܝܟ ܥܵܒܼ̇ܘܿܕܼܵܐ ܕܐܲܝܬܿܝܼ ܟܠ", "ܠܲܗܘܵܝܵܐ ܡ̣ܢ ܠܵܐ ܡܸܕܹܿܡ ܀", ":ܥܵܒܹ̇ܕܼ ܡܸܕܹܿܡ ܡ̣ܢ ܡܸܕܹܿܡ", "ܘܡܸܬܿܕܲܡܸܐ ܠܹܗ ܠܒܼܵܪܘܿܝܵܐ.", ":ܟܠ ܕܲܗܘ̤ܵܐ ܒܐܲܪܥܵܐ ܚܵܐ̇ܲܪ", "ܘܕܝܼܠܹܗ ܚܝܪܹܗ ܒܲܫܡܲܝܵܐ ܀", ":ܕܲܒܼܚܲܕܼ ܪܸܡܙܵܐ ܕܲܚܝܵܪܹܗ", "ܠܐܲܬܼܪܹܗ ܒܵܥܹ̇ܐ ܥܸܠܵܝܵܐ.", ":ܒܗܵܠܹܝܢ ܕܵܡܹ̇ܐ ܥܲܦܪܵܢܵܐ", "ܐܲܝܟ ܕܲܒܼܐ̄̈ܪܵܙܵܐ ܠܒܼܵܪܘܿܝܵܐ ܀", ":ܕܟܲܕܼ ܬܘܼܒܼ ܒܡܸܠܬܼܵܐ ܘܚܲܝܘܬܼܵܐ", "ܦܵܩܹ̇ܕܼ ܐܵܦ ܗܘ̤ ܠܲܟܼܝܵܢܹ̈ܐ.", ":ܒܲܫܡܵܐ ܕܨܲܒܡܵܐ ܫܐܝܼܠܵܐܝܼܬܼ", "ܟܲܢܝܹܗ ܠܐܵܕܼܵܡ ܩܲܕܼܡ̇ܝܵܐ ܀", ":ܘܗܘ̤ܵܬܐ ܨܲܠܡܵܐ ܒܲܥܒܼܵܕܼܵܐ", "ܒܲܡܫܝܼܚܵܐ ܐܵܕܼܵܡ ܕܲܬܼܪܹܝܢ.", ":ܗܵܪܟܵܐ ܫܸܩܠܲܬ̤ ܫܘܼܠܵܡܵܐ", "ܗܵܝ̇ ܕܲܒܼܨܲܠܡܲܢ ܬܵܘ ܢܸܥܒܸܿܕܼ ܀", ":ܕܫܲܩ̣ܠܹܗ ܠܨܲܠܡܹܗ ܒܵܪܘܿܝܵܐ", "ܘܥܲܒܼܕܹܿܗ ܥܘܼܡܪܵܐ ܠܐܝܼܩܵܪܹܗ.", ":ܒܲܡܫܝܼܚܵܐ ܗܘ̤ܵܘ ܒܲܥܒܼܵܕܼܵܐ", "ܡܘܼܠܟܵܢܹ̈ܐ ܕܲܠܘܵܬܼ ܐܵܕܼܵܡ ܀", ":ܕܲܩ̣ܪܵܝܗܝ ܨܲܠܡܹܗ ܘܐܸܬܼܚܲܒܲܠ", "ܗܦ݂ܲܟ ܘܐܸܬܼܚܲܕܲܬܼ ܒܲܡܫܝܼܚܵܐ ܀", ":ܒܝܲܕܼ ܥܸܠܬܼܵܐ ܕܨܲܠܡܹܗ ܕܐܵܕܼܵܡ", "ܬܢ̣ܵܐ ܪܲܒܿܘܼܬܹܗ ܕܦܲܪܕܲܝܣܵܐ.", ":ܕܐܵܕܼܵܡ ܢܸܕܲܥ ܐܝܼܩܵܪܹܗ", "ܕܒܲܐܬܼܪܵܐ ܫܒܼܝܼܚܵܐ ܣܵܐܹ̇ܡ ܠܹܗ ܀", ":ܥܒ݂ܲܕܼ ܠܲܡ ܡ̇ܪܝܵܐ ܐܲܠܵܗܵܐ", "ܦܲܪܕܲܝܣܵܐ ܒܲܥܕܹܢ ܠܘܼܩܕܵܡ.", ":ܘܐܵܘܥܝܼ ܒܓܼܵܘܹܗ ܐܝܼܠܵܢܹ̈ܐ", "ܕܥܵܗ̇ܢܝܼܢ ܣܲܓܼܝܼ ܠܡܹܐܟܼܘܼܠܬܵܐ ܀", ":ܚܲܕܼ ܕܹܝܢ ܡܸܢܗܘܿܢ ܕܐܝܼܠܵܢܹ̈ܐ", "ܣܵܡ̣ ܒܲܡܨܲܥܬܹܗ ܕܦܲܪܕܲܝܣܵܐ.", ":ܘܲܩܪ̣ܵܝܗܝ ܐܝܼܠܵܢܵܐ ܕܚܲܝܹ̈ܐ", "ܕܢܸܩܢܸܐ ܒܹܗ ܐܵܕܼܵܡ ܚܲܝܹ̈ܐ ܀", ":ܢܨ݂ܲܒܼ ܕܹܝܢ ܐܝܼܠܵܢܵܐ ܐ̄ܚܪܹܿܢܵܐ", "ܘܲܩܪ̣ܵܝܗܝ ܝܵ̇ܕܲܥ ܘܵܠ̈ܝܵܬܼܵܐ.", ":ܕܝܼܕܲܥܬܼܵܐ ܕܟܲܣܝܵܐ ܒܐܵܕܼܵܡ", "ܒܦܹܐܪܵܐ ܕܡܸܢܹܗ ܡܸܬܼܕܼܠܝܵܐ ܀", ":ܬܢ̣ܵܐ ܥܲܠ ܢܸܒܼܥܵܐ ܕܢܵܦܹ̇ܩ ܗ̄ܘ̣ܵܐ", "ܡ̣ܢ ܦܲܪܕܲܝܣܵܐ ܘܡܲܫܩܸܐ ܠܹܗ.", ":ܕܡ̣ܢ ܪܲܒܿܘܼܬܹܗ ܡܸܬܼܦܲܪܫܝܼܢ", "ܐܲܪܒܿܥܵܐ ܢܸܒܼܥܹ̈ܐ ܠܟܼܠ ܦܸܢ̈ܝܵܢ ܀", ":ܢܲܗܪܵܐ ܩܲܕܼܡ̇ܝܵܐ ܦܝܼܫܘܿܢ", "ܕܚܵܕܲܪ ܠܐܲܪܥܵܐ ܕܲܚܘܝܼܠܵܐ.", ":ܕܬܲܡ̇ܢ ܕܲܗܒܼܵܐ ܘܒܹܪ̈ܘܿܠܹܐ", "ܘܟܹܐܦܹ̈ܐ ܘܛܲܒܼܥܹ̈ܐ ܢܲܗܝܼܪܹ̈ܐ ܀", ":ܢܲܗܪܵܐ ܬܸܢܝܵܢܵܐ ܓܝܼܚܘܿܢ", "ܕܡܲܫܩܸܐ ܠܐܲܪܥܵܐ ܕܟܼܘܼܫܵܝܹ̈ܐ.", ":ܘܲܒܼܫܸܩܥܵܐ ܕܡܸܢܹܗ ܡܲܚܸܐ", "ܠܡܸܨܪ̈ܵܝܣܹܐ ܘܡܸܕܼܝܵܢܵܝܹ̈ܐ ܀", ":ܢܲܗܪܵܐ ܕܲܬܠܵܬܼܵܐ ܕܸܩܠܲܬܼ", "ܕܲܥܒܼܝܼܕܼ ܐܝܼܙ ܓܲܕܵܐ ܠܐܵܬܼܘܿܪ.", ":ܘܡܸܬܼܬܼܒܲܣܡܝܼܢ ܡ̣ܢ ܚܲܠܝܘܼܬܹܗ", "ܟܠܗܘܿܢ ܥܲܡܡܹ̈ܐ ܕܲܚܕܼܵܪܵܘܗܝ ܀", ":ܦܪܵܬܼ ܕܹܝܢ ܢܲܗܪܵܐ ܪܒܼܝܼܥܵܝܵܐ", "ܕܥܵܒܲ̇ܪ ܒܲܡܨܲܥܬܼܵܗ̇ ܕܐܲܪܪܥܵܐ.", ":ܘܝܵܗܹ̇ܒܼ ܢܲܦܫܹܗ ܠܦܲܠܵܝܹ̈ܐ", "ܕܲܢܪܲܟܿܒܼܘܼܢ ܒܹܗ ܐܲܪ̈ܥܵܬܼܵܐ ܀", "ܠܵܘ ܕܲܢܫܲܒܲܚ ܦܲܪܕܲܝܣܵܐ.", "ܐܸܫܬܲܥܝܼ ܢܒܼܝܼܵܐ ܗܵܠܹܝܢ.", "ܘܠܵܘ ܕܲܢܩܲܠܸܣ ܪܲܒܿܘܼܬܼܵܐ:", "ܕܢܲܗܪ̈ܵܘܵܬܼܵܐ ܕܲܒܼܓܼܵܘܹܗ ܀", ":ܠܚܲܝܠܹܗ ܕܒܼܵܪܘܿܝܵܐ ܐܲܘܪܸܒܼ", "ܕܲܦܫܝܼ̈ܩܵܢ ܠܹܗ ܥܲܣ̈ܩܵܬܼܵܐ.", ":ܕܐܲܝܟܲܢ ܢܸܒܼܥܹܗ ܕܦܲܪܕܲܝܣܵܐ", "ܒܓܼܵܘ ܝܲܡܵܐ ܥܵܒܲ̇ܪ ܨܹܐܕܲܝܢ ܀", ":ܥܵܒܼ̇ܪܝܼܢ ܡܲܝ̈ܵܐ ܒܓܼܵܘ ܝܼܡܲܡܹ̈ܐ", "ܘܠܵܐ ܚܵܠܛ̇ܝܼܢ ܡܲܝܵ̈ܐ ܒܡܲܝܵ̈ܐ.", ":ܘܣܵܗ̇ܕܵܐ ܗܵܕܹܐ ܠܪܲܒܿܘܼܬܹܗ", "ܕܚܲܝܠܹܗ ܐܲܬܼܩܸܢ ܟܠܡܸܕܹܿܡ ܀", ":ܐܹܝܘ ܪܸܡܙܵܐ ܕܢܵܛܲ̇ܪ ܡܲܝ̈ܵܐ", "ܒܓܼܵܘ ܡܲܝܵ̈ܐ ܐܲܝܟ ܕܲܒܼܡܵܐܝܵܐ.", ":ܘܠܵܐ ܚܵܠܹ̇ܛ ܡܲܝ̈ܵܐ ܕܲܥܕܹܢ", "ܒܡܲܝܵ̈ܐ ܫܓܼܝܼܫܹ̈ܐ ܕܲܬܼܗܘܿܡ̇ܐ ܀", ":ܥܒܼܵܕܹ̈ܐ ܚܲܪ̈ܫܹܐ ܘܫܲܬܿܝܼܩܹ̈ܐ", "ܩܵܥܹ̇ܝܢ ܟܠܫܵܥ ܥܲܠ ܚܲܝܠܹܗ.", "ܟܲܕܼ ܡܲܠܦܝܼܢ ܠܲܡܠܝܼܠܘܼܬܼܵܐ.", "ܕܗܵܐ ܥܵܒܼܘܿܕܼܵܐ ܒܲܥ̇ܒܼܵܕܵܘ̈ܗܝ ܀", ":ܝܘܼܠܦܵܢܵܐ ܕܡܠܸܐ ܚܲܝܹ̈ܐ", "ܓܠ̣ܵܐ ܠܲܢ ܫܲܪܒܹܿܗ ܕܦܲܪܕܲܝܣܵܐ.", ":ܘܬܲܫܥܝܼܬܼܵܐ ܕܥܲܠ ܐܝܼܠܵܢܵܐ", "ܠܲܡܠܝܼܠܘܼܬܼܵܐ ܩܲܪܸܒܼܬܲܢ ܀", ":ܒܥܸܠ̈ܠܵܬܼܵܐ ܨܒܼܵܐ ܕܲܢܚܲܟܸܿܡ", "ܒܵܪܘܿܝܵܐ ܠܲܡܠܝܼܠܘܼܬܲܢ.", ":ܘܐܲܝܟ ܕܲܠܫܲܒܼܪܹ̈ܐ ܒܠܘܼܚܵܡܵܐ", "ܠܚܹܐܪܘܼܬܼܵܐ ܕܒܲܢ ܐܵܘܕܲܥ ܠܲܢ ܀", ":ܠܪ̈ܘܼܚܵܢܹܐ ܒܝܲܕܼ ܬܘܼܩܵܢܵܘ̈ܗܝ", "ܐܲܠܸܦ ܕܐܝܼܬܼܝܵܐ ܗ̄ܘ̣ ܘܥܵܒܼܘܿܕܼܵܐ ܗ̄ܘ̣.", ":ܘܠܲܢ ܒܲܟܼܝܵܢܵܐ ܚܲܟܸܿܡ ܠܲܢ", "ܕܲܓܠ̣ܵܐ ܒܲܢ ܥܲܠ ܟܲܣܝܘܼܬܹܗ ܀", ":ܒܪܵܫܝܼܬܼ ܠܐܲܪܥܵܐ ܘܠܲܫܡܲܝܵܐ", "ܬܲܩܸܢ ܟܲܕܼ ܠܵܐ ܐܝܼܬܲܝܗܘܿܢ.", ":ܘܥܲܡܹܗ ܕܚܲܝܠܵܐ ܕܲܒܼܪܵܫܝܼܬܼ", "ܗܘ̤ܵܘ ܚܲܝܠܹ̈ܐ ܡܸܬܼܝܲܕܼܥܵܢܹ̈ܐ ܀", ":ܒܪ̣ܵܐ ܢܲܗܝܼܪܹ̈ܐ ܟܲܕܼ ܡܲܫܡܲܥ", "ܩܵܠܵܐ ܠܟܸܢܫܹ̈ܐ ܕܪ̈ܘܼܚܵܢܹܐ.", ":ܘܒܲܗܘܵܝܹܗ ܕܢܘܼܗܪܵܐ ܐܲܠܸܦ", "ܕܗܘ̤ ܨܲܒܸܿܬܼ ܠܲܩܢܘܿܡܲܝ̈ܗܘܿܢ ܀", ":ܥܒ݂ܲܕܼ ܡ̣ܢ ܡܲܝ̈ܵܐ ܠܲܪܩܝܼܥܵܐ", "ܘܐܲܛܥܸܢ ܡܲܝ̈ܵܐ ܠܥܸܠ ܡܸܢܹܗ.", ":ܘܨܲܒܿܬܹܗ ܒܛܲܒܼܥܹ̈ܐ ܢܲܗܝܼܪܹ̈ܐ", "ܨܸܒܼܬܵܐ ܕܚܵ̇ܫܚܵܐ ܠܲܡܠܝܼܠܹ̈ܐ ܀", ":ܟܲܢܸܫ ܡܲܝ̈ܵܐ ܡ̣ܢ ܐܲܪܥܵܐ", "ܠܩܸܒܼܝܵܐ ܕܝܲܡܡܹ̈ܐ ܘܲܬܼܗܘܿܡܹ̈ܐ.", ":ܘܨܲܒܿܬܼܵܗ̇ ܒܙܲܪ̈ܥܹܐ ܘܒܼܐܝܼܠܵܢܹ̈ܐ", "ܠܚܲܝܹ̈ܐ ܕܐ̄ܢܵܫܵܐ ܘܕܲܒܼܥܝܼܪܵܐ ܀", ":ܐܲܪܚܸܫܘ ܡܲܝ̈ܵܐ ܚܲܝ̈ܘܵܬܼܵܐ", "ܘܝܸܠܕܲܬ̤ ܐܲܪܥܵܐ ܟܠ ܓܸܢܣܝܼ̈ܢ.", ":ܘܲܒܼܬܼܘܼܩܵܢܹ̈ܐ ܫܲܬܿܝܼܩܹ̈ܐ", "ܚܲܟܸܿܡ ܣܲܓܿܝܼ ܠܲܡܠܝܼܠܹ̈ܐ ܀", ":ܥܒ݂ܲܕܼ ܠܲܟܼܝܵܢܲܢ ܡ̣ܢ ܐܲܪܥܵܐ", "ܘܲܢܦ݂ܲܚ ܒܲܢ ܪܘܼܚܵܐ ܕܚܲܝܹ̈ܐ.", ":ܘܲܒܼܚܘܼܒܵܐ ܕܲܠܘܵܬܼ ܓܸܢܣܲܢ", "ܐܸܣ݂ܲܪ ܚܲܪ̈ܫܹܐ ܘܲܡܠܝܼܠܹ̈ܐ ܀", ":ܗܵܠܹܝܢ ܟܠܗܘܿܢ ܬܘܼܩܵܢܹ̈ܐ", "ܟܣܹܝܢ ܗ̄ܘ̣ܵܘ ܡܸܡܬܼܘܿܡ ܒܝܼܕܲܥܬܹܗ.", ":ܘܲܠܓܸܠܝܵܐ ܐܲܝܬܿܝܼ ܐܸܢܘܿܢ", "ܘܚܵܘܝܼ ܚܘܼܒܹܿܗ ܠܩܸܢܝܵܢ̈ܘ̈ܗܝ ܀", ":ܩܲܕܿܝܼܡ ܗ̄ܘ̣ܵܐ ܕܹܝܢ ܨܸܒܼܝܵܢܹܗ", "ܠܬܼܘܼܩܵܢܵܘ̈ܗܝ ܥܲܡ ܐܝܼܬܼܘܼܬܹܗ.", ":ܘܝܵ̇ܕܲܥ ܗ̄ܘ̣ܵܐ ܥܲܕܼܠܵܐ ܢܸܒܼܪܸܐ", "ܕܲܟܼܡܵܐ ܟܝܵܢܹ̈ܐ ܥܵܒܹ̇ܕܼ ܗ̄ܘ̣ܵܐ ܀", ":ܡܦܵܣ ܗ̄ܘ̣ܵܐ ܕܲܬܼܪܹܝܢ ܬܘܼܩܵܢܹ̈ܐ", ":ܥܵܗ̇ܢܝܼܢ ܗ̄ܘ̣ܵܘ ܠܲܡܠܝܼܠܘܼܬܼܵܐ", ":ܥܘܼܡܪܵܐ ܕܐܲܪܥܵܐ ܠܡܵܝܘܿܬܹ̈ܐ", "ܘܲܫܡܲܝܵܐ ܠܠܵܐ ܡ̇ܝܘܿܬܹ̈ܐ ܀", "ܝܵ̇ܕܲܥ ܗ̄ܘ̣ܵܐ ܚܘܼܫܵܒܲܝ̈ܗܘܿܢ:", "ܕܲܡܠܝܼܠܹ̈ܐ ܥܲܕܼܠܵܐ ܢܸܗܘܘܿܢ.", ":ܘܲܓܲܠ̈ܝܵܢ ܗ̄ܘܲܝ̈ ܠܹܗ ܟܲܣ̈ܝܵܬܼܵܐ", "ܕܲܒܼܵܬܲܪ ܙܲܒܼܢܵܐ ܡܸܣܬܲܥܪ̈ܵܢ ܀", ":ܒܟܼܠ ܕܲܗܘ̤ܵܐ ܡܸܬܼܒܲܩܸܐ ܗ̄ܘ̣ܵܐ", "ܥܲܕܼܠܵܐ ܢܹܐܬܸܐ ܠܲܗܘܵܝܵܐ.", ":ܘܲܡܣܲܝܟܼܝܼܢ ܗ̄ܘ̣ܵܘ ܒܝܼܕܲܥܬܹܗ", "ܥܒܼܵܕܹ̈ܐ ܕܡܸܢܹܗ ܗܵܘܹ̇ܝܢ ܗ̄ܘ̣ܵܘ ܀", ":ܠܵܘ ܣܘܼܢܩܵܢܹܗ ܐܸܬܼܡܲܠܝܼ", "ܕܠܲܝܬܿܝܼ ܒܪܝܼܬܼܵܐ ܠܲܗܘܵܝܵܐ.", ":ܨܸܒܼܝܵܢܹܗ ܟܲܣܝܵܐ ܚܵܘܝܼ", "ܕܲܟܼܡܵܐ ܪܵܚܹ̇ܡ ܠܩܸܢܝܵܢܵܘ̈ܗܝ ܀", ":ܗܘ̤ ܢܸܒܼܥܵܐ ܗ̄ܘ̣ ܕܲܡܠܸܐ ܚܲܝܹ̈ܐ", "ܕܲܩܢܸܐ ܗ̄ܘ̣ ܚܲܝܼ̈ܐ ܒܲܟܼܝܵܢܹܗ.", ":ܘܡ̣ܢ ܠܵܐ ܡܸܕܲܡ ܬܲܩܸܢ ܟܠ", "ܘܝܲܗ̣̄ܒܼ ܚܲܝܘܼܬܼܵܐ ܒܲܠܝܼܠܹ̈ܐ ܀", ":ܥܘܼܬܼܪܹܗ ܐܝܼܬܼܵܘܗܝ ܨܸܒܼܝܵܢܹܗ", "ܘܓܲܙܹܗ ܪܲܒܵܐ ܚܘܼܫܵܒܹܗ.", ":ܘܟܲܕܼ ܠܵܐ ܫܲܐ̣ܠܘܼܗܝ ܢܵܣܘܿܒܹ̈ܐ", "ܦܬ݂ܲܚ ܣܝܼܡܵܬܹ̈ܗ ܘܐܲܥܬܲܪ ܟܠ ܀", ":ܦܪܝܼܣ ܚܘܼܒܹܿܗ ܥܲܠ ܒܸܪ̈ܝܵܬܹܗ", "ܘܣܵܥܲ̇ܪ ܟܠܝܘܿܡ ܩܸܢܝܵܢܵܘ̈ܗܝ.", ":ܘܢܵܛܲ̇ܪ ܪܸܡܙܹܗ ܠܲܟܼܝܵܢܹ̈ܐ", "ܡܠܝܼܠܹ̈ܐ ܘܚܲܪ̈ܫܹܐ ܫܲܘܝܵܐܝܼܬܼ ܀", ":ܣܵܡ̣ ܢܵܡܘܿܣܵܐ ܠܡܵܝܘܿܬܹ̈ܐ", "ܕܐܸܢ ܢܵܛ̇ܪܝܼܢ ܠܹܗ ܚܵܐܹ̇ܝܢ ܒܹܗ.", ":ܘܐܲܩܝܼܡ ܚܲܝܠܹܗ ܪܘܼܚܵܢܵܐ", "ܠܬܸܫܡܸܫܬܵܐ ܕܣܘܼܢܩܵܢܲܝ̈ܗܘܿܢ ܀", ":ܗܵܠܹܝܢ ܡܸܡܬܼܘܿܡ ܣܝܼ̈ܡܵܢ ܗ̣̄ܘܲܝ̈", "ܕܡܸܣܬܲܥܪ݁ܵܢ ܐܲܝܟ ܨܸܒܼܝܵܢܹܗ.", ":ܘܒܼܝܼܕܲܥܬܼܵܐ ܕܠܵܐ ܡܸܬܿܕܲܪܟܵܐ", "ܬܲܚܸܡ ܙܲܒܼܢܹ̈ܐ ܠܲܥ̇ܒܼܵܕܼܵܘ̈ܗܝ ܀", ":ܟܠܗܘܿܢ ܟܲܟܼܪܸܙ ܟܲܣܝܘܼܬܹܗ", "ܒܓܲܠ̈ܝܵܬܼܵܐ ܕܲܥܒܼܵܕܼ ܐܝܼܕܼܵܘ̈ܗܝ.", ":ܟܲܕܼ ܬܵܢܹ̇ܝܢ ܥܲܠ ܪܲܒܿܘܼܬܹܗ", "ܫܸܡܫܵܐ ܘܣܲܗܪܵܐ ܒܪ̈ܲܗܛܲܝܗܘܿܢ ܀", ":ܠܹܗ ܚܲܝܵܒܼܝܼܢ ܬܘܼܩܵܢܵܘ̈ܗܝ", "ܬܵܘܕܲܝܼܬܼܵܐ ܥܲܠ ܡ̇ܘܗܲܒܼܬܹܗ.", ":ܕܲܒܼܪ̈ܲܚܡܹܐ ܨܲܒܸܿܬܼ ܐܸܢܘܿܢ", "ܒܚܘܼܒܵܐ ܢܵܘܕܿܘܿܢ ܠܐܝܼܬܼܘܼܬܹܗ ܀", ":ܠܵܘ ܣܘܼܢܩܵܢܹܗ ܡܸܬܼܡܲܠܸܐ", "ܡ̣ܢ ܬܵܘܕܲܝܼܬܼܵܐ ܕܲܥܒܼܝܼܕܹ̈ܐ.", ":ܬܵܘܕܲܝܼܬܼܵܐ ܠܲܢ ܝܘܼܬܼܪܵܢܵܐ ܗ̄ܝܼ", "ܘܠܹܗ ܕܝܼܠܹܗ ܠܵܐ ܡܸܬܼܒܲܥܝܵܐ ܀", ":ܡܲܢ̣ܘܼ ܩܲܠܸܣ ܠܲܟܼܝܵܢܹܗ", "ܟܲܕܼ ܐܝܼܬܼܵܘܗܝ ܗ̄ܘ̣ܵܐ ܡܬܼܘܿܡ̇ܐܝܼܬܼ.", ":ܘܡܲܢ ܩܲܪܸܒܼ ܠܹܗ ܬܸܫܒܿܘܿܚܬܵܐ", "ܥܲܕܼܠܵܐ ܢܸܒܼܪܸܐ ܒܸܪ̈ܝܵܬܼܵܐ ܀", ":ܫܘܼܒܼܚܹܗ ܐܝܼܬܼܵܘܗܝ ܒܲܟܼܝܵܢܹܗ", "ܘܪܘܼܡܪܵܡܹܗ ܥܲܡ ܐܝܼܬܼܘܼܬܹܗ.", ":ܘܠܵܐ ܙܲܥܲܪ ܐܵܦܠܵܐ ܝܵܪܹܒܼ", "ܕܪܵܡ ܗ̄ܘ̣ ܟܝܵܢܹܗ ܡ̣ܢ ܗܵܠܹܝܢ ܀", ":ܠܲܢ ܗ̄ܘ̣ ܡ̇ܘܪܸܒܼ ܟܲܕܼ ܩܵܪܹܐ", "ܘܲܡܩܲܪܸܒܼ ܠܲܢ ܠܝܼܕܲܥܬܹܗ.", ":ܕܡ̇ܐ ܕܝܼܕܲܥܢܵܝܗܝ ܢܸܬܸܿܠ ܠܲܢ", "ܡܲܠܟܿܘܼܬܼܵܐ ܚܠܵܦ ܬܵܘܕܲܝܼܬܼܵܐ ܀", ":ܒܚܘܼܒܵܐ ܕܢܲܦܫܵܐ ܢܵܘܕܸܿܐ ܠܹܗ", "ܠܥܵܒܼ̇ܘܿܕܼܵܐ ܥܲܠ ܬܘܼܩܵܢܵܘ̈ܗܝ.", ":ܕܡܸܛܠܵܬܲܢ ܬܲܩܸܢ ܟܠ", "ܠܹܗ ܬܵܘܕܲܝܼܬܼܵܐ ܡ̣ܢ ܟܝܼܠܹܗ ܀"], "lines": ["ܡܐܡܪܐ ܕܬܠܬܝܢ ܘܢܝܡܫܐ", "ܥܲܠ ܬܘܼܩܵܢܵܗ̇ ܕܲܒܼܪܝܼܬܼܵܐ", "ܘܡܵܘܕܲܥ ܐܵܦ ܥܲܠ ܩܢܘܿܡܹ̈ܐ ܕܲܬܼܠܝܼܬܼܵܝܘܼܬܼܵܐ", ":ܒܹܝܬܼ ܓܲܙܵܐ ܪܲܒܵܐ ܦܬ݂ܲܚ ܠܲܢ", "ܒܲܪ ܥܲܡܪܲܡ ܒܲܢܒܼܝܼܘܼܬܹܗ.", ":ܚܲܝܠܹܗ ܪܲܒܵܐ ܕܒܼܵܪܘܿܝܵܐ", "ܕܐܸܡܲܬܼܝ ܫܲܪܝܼ ܒܲܥܒܼܵܕܵ݁ܐ ܀", ":ܟܲܣܝܵܐ ܗ̄ܘ̣ܵܬܼ ܗܵܕܹܐ ܡ̣ܢ ܟܠ", "ܕܐܲܝܟܲܢ ܫܲܪܝܼ ܒܒܸܪ̈ܝܵܬܼܵܐ.", ":ܘܲܒܼܚܲܝܠܵܐ ܕܡܲܢ ܐܸܬܿܬܿܩܲܢܘ", "ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ ܀", ":ܘܲܨܒܼܵܐ ܕܢܵܘܕܲܥ ܒܵܪܘܿܝܵܐ", "ܥܒܼܵܕܼܵܐ ܕܚܲܝܠܹܗ ܠܲܡܠܝܼܠܹ̈ܐ.", ":ܠܡܘܼܫܹܐ ܓܒܼ݂ܵܐ ܠܹܗ ܬܲܠܡܝܼܕܼܵ", "ܘܐܲܠܦܹܗ ܣܸܦܪܵܐ ܪܘܼܚܵܢܵܐ ܀", ":ܒܛܘܼܪܵܐ ܕܣܝܼܢܲܝ ܚܵܘܝܼ ܠܹܗ", "ܚܙܵܬܼܵܐ ܕܡܲܠܝܵܐ ܬܸܕܼܡܘܼܪܬܵܐ.", ":ܘܩܵܠܵܐ ܐܘܵܬܹܗ ܡܲܫܡܲܥ ܗ̄ܘ̣ܵܐ", "ܟܲܕܼ ܢܵܓܹ̇ܕܼ ܠܹܗ ܠܝܘܼܦܵܢܵܐ ܀", "ܐ̄ܢܵܫܵܐܝܼܬܼ ܨܒܼܵܐ ܕܲܢܚܵܘܸܐ:", "ܢܲܦܫܹܗ ܠܡܘܼܫܹܐ ܒܵܪܘܿܝܵܐ.", ":ܘܥܲܠ ܗܵܕܹܐ ܡܸܬܼܪܲܓܼܪܵܓܼ ܗ̄ܘ̣ܵܐ", "ܡܘܼܫܹܐ ܠܡܸܚܙܵܐ ܠܲܟܼܝܵܢܹܗ ܀", ":ܐܸܢܗܘ̤ ܕܹܝܢ ܕܲܓܼܒܲܝܬܵܢܝ ܠܵܟ", "ܬܲܠܡܝܼܕܼܵܐ ܘܪܵܚܹ̇ܡ ܐܲܢ̄ܬܿ ܠܝܼ.", ":ܚܵܘܵܢܝ ܫܘܼܒܼܚܹܗ ܕܲܟܼܝܵܢܵܟ", "ܘܐܸܬܼܒܲܩܸܐ ܒܙܝܼܘܵܟ ܟܲܣܝܵܐ ܀", ":ܣܲܓܿܝܼ ܛܵܥܹ̇ܝܬܿ ܐܘܿ ܡܘܼܫܹܐ", "ܡ̇ܪܝܵܐ ܠܘܵܬܹܗ ܐܵܡܲ݁ܪ ܗ̄ܘ̣ܵܐ.", ":ܠܵܐ ܚܵܙܹ̇ܐ ܠܝܼ ܡ̇ܝܘܿܬܼܵܐ", "ܕܪܵܡ ܗ̄ܘ̣ ܟܝܵܢܝ ܡ̣ܢ ܚܲܙܵܝܹ̈ܐ ܀", ":ܠܝܘܼܠܦܵܢܵܐ ܩܪܹܝܬܼܵܟ ܨܹܐܕܲܝ", "ܕܬܹܐܠܲܦ ܕܐܝܼܬܲܝ ܒܵܪܘܿܝܵܐ.", ":ܠܵܐ ܗ̄ܘ̣ܵܐ ܕܬܹܐܠܲܦ ܥܲܠ ܟܲܣܝܘܼܬܼܝ", "ܕܠܵܐ ܡܸܬܿܕܲܟܿܟܵܐ ܠܲܥܒܼܝܼ̈ܕܹܐ ܀", ":ܡ̇ܪܝܵܐ ܐܝܼܬܼܝ ܘܐܲܠܵܗܵܐ", "ܘܗܵܢ̇ܵܘ ܫܹܡܝ ܕܐܝܼܬܲܝ ܘܐܝܼܬܲܝ.", ":ܘܲܒܼܚܲܝܠܵܐ ܕܡܹܢܝ ܐܲܩܝܼܡܹܬܼ", "ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ ܀", ":ܘܲܕܼܠܵܐ ܡܦܵܣܝܼܢ ܡ̇ܝܘܿܬܹ̈ܐ", "ܕܡ̇ܪܘܼܬܼܝ ܫܲܠܝܼܛܵܐ ܥܲܠ ܟܠ.", ":ܠܵܟ ܥܵܒܹ̇ܕܼ ܐ̄ܢܵܐ ܐܝܼܙܓܲܕܵܐ", "ܘܡܸܨܥܵܝܵܐ ܕܬܲܠܸܦ ܐܸܢܘܿܢ ܀", ":ܒܐܝܼܕܲܝ̈ܟ ܨܵܒܹ̇ܐ ܐ̄ܢܵܐ ܕܐܸܓܼܠܸܐ", "ܥܲܠ ܐܝܼܬܼܘܼܬܼܝ ܘܥܲܠ ܬܘܼܩܵܢܲܝ̈.", ":ܒܵܟ ܨܵܒܹ̇ܐ ܐ̄ܢܵܐ ܕܐܹܚܲܟܸܿܡ", "ܠܟܼܠܹܗ ܟܝܵܢܵܐ ܕܲܟܠܝܼܠܹ̈ܐ ܀", ":ܚܙܝܼ ܡܘܼܫܹܐ ܕܓܼܵܠܹ̇ܐ ܐ̄ܢܵܐ ܠܵܟ", "ܐ̄ܪ̈ܵܙܹܐ ܟܣܲܝܵ̈ܐ ܕܬܼܘܼܩܵܢܲܝ̈.", ":ܚܘܿܬܼ ܘܐܲܟܼܪܸܙ ܒܹܝܬܼ ܡ̇ܝܘܿܬܹ̈ܐ", "ܕܥܵܒܼܘܿܕܼܵܐ ܐ̄ܢܵܐ ܕܟܼܠ ܕܲܗܘ̤ܸܵܐ ܀", ":ܒܐܲܪܒܿܥܝܼܢ ܝܵܘ̈ܡ̇ܬܼܵܐ ܓܲܡܪܹܗ", "ܪܲܒܵܐ ܠܬܲܠܡܝܼܕܼܵܐ ܚܲܕܼܬܼܵܐ.", ":ܘܲܣܦ݂ܲܩ ܗܵܘܢܹܗ ܕܡ̇ܝܘܿܬܼܵܐ", "ܕܢܹܐܚܘܿܕܼ ܣܵܟܼܵܐ ܕܟܼܠ ܕܲܗܘ̤ܵܐ ܀", ":ܚܲܝܠܵܐ ܕܪܘܼܚܵܐ ܐܲܫܪܝܼ ܒܹܗ", "ܘܲܙܡ݂ܲܪ ܒܹܗ ܒܵܠܹ̈ܐ ܬܡܝܼܗܹ̈ܐ.", ":ܘܲܒܼܚܲܠܝܘܼܬܼܵܐ ܕܢܸܡܵܬܹ̈ܐ", "ܬܗܲܪܘ ܥܸܠܵܝܹ̈ܐ ܘܬܲܚܬܵܝܹ̈ܐ ܀", ":ܗܘ̤ܸܵܬܼ ܒܲܪ̄ܬܼ ܩܵܠܹܗ ܐܲܝܟ ܪܲܥܡܵܐ", "ܘܫܲܡ̣ܘܥܘܼܗܝ ܚܵܪ̈ܫܹܐ ܘܲܡܠܝܼܠܹ̈ܐ.", ":ܘܦܸܬܼܓܼܵܡܵܘ̈ܗܝ ܐܲܝܟ ܫܝܼܦܘܿܪܹ̈ܐ", "ܐܲܟܼܪܸܙܘ ܚܲܝܠܹܗ ܕܥܵܒܼܘܿܕܼܵܐ ܀", ":ܒܪܵܫܝܼܬܼ ܠܲܡ ܫܲܪܝܼ ܘܲܒܼܪ̣ܵܐ", "ܒܵܪܘܿܝܵܐ ܟܠܡܵܐ ܕܲܗܘ̤ܵܐ.", ":ܘܬܲܚܸܡ ܙܲܒܼܢܹ̈ܐ ܒܝܼܕܲܥܬܹܗ", "ܕܫܘܼܪܵܝܵܐ ܘܲܕܼܫܘܼܠܵܡܵܐ ܀", ":ܘܟܲܕܼ ܒܐܝܼܬܼܘܼܬܹܗ ܠܵܐ ܫܲܪܝܼ", "ܕܲܟܼܝܵܢܹܗ ܕܠܵܐ ܫܘܼܪܵܝܵܐ ܗ̄ܘ̣.", ":ܠܲܒܼܪܝܼܬܼܵܐ ܒܙܲܒܼܢܵܗ̇", "ܐܲܝܟܲܢܵܐ ܕܗܘ̤ ܝܵ̇ܕܲܥ ܗ̄ܘ̣ܵܐ ܀", ":ܠܵܘ ܓܹܝܪ ܚܘܼܫܵܒܼܵܐ ܚܲܕܼܬܼܵܐ", "ܢܲܓܼܕܹܿܗ ܕܢܸܒܼܪܸܐ ܒܸܪ̈ܝܵܬܼܵܐ.", ":ܕܗܵܕܹܐ ܡ̣ܢ ܡܬܼܘܿܡ ܣܝܼܡܵܐ ܗ̣̄ܘܵܬܼ", "ܒܝܼܕܲܥܬܹܗ ܥܲܡ ܐܝܼܬܼܘܼܬܹܗ ܀", ":ܘܠܵܘ ܬܘܼܒܼ ܠܲܢܝܵܚܹܗ ܬܲܩܸܢ", "ܫܡܲܝܵܐ ܘܐܲܪܥܵܐ ܘܟܼܠ ܕܲܒܼܗܘܿܢ.", ":ܐܸܠܵܐ ܒܚܘܼܒܵܐ ܘܲܒܼܪ̈ܲܚܡܹܐ", "ܓܠ̣ܵܐ ܨܸܒܼܝܵܢܹܗ ܠܲܥܒܼܝܼܕܹ̈ܐ ܀", ":ܗܘ̤ ܓܹܝܪ ܛܵܒܼܵܐ ܗ̄ܘ̣ ܒܲܟܼܝܵܢܹܗ", "ܘܲܟܼܝܵܢܵܐ ܗ̄ܘ̣ ܕܲܡܠܸܐ ܛܘܼܒܹ̈ܐ.", ":ܘܲܒܼܛܲܝܒܿܘܼܬܹܗ ܨܒܼܵܐ ܘܐܲܝܬܿܝܼ", "ܡ̣ܢ ܠܵܐ ܡܸܕܸܿܡ ܟܠܡܸܕܹܿܡ ܀", ":ܕܗܵܕܹܐ ܦܲܐܝܵܐ ܠܥܵܒܼ̇ܘܿܕܼܵܐ", "ܕܒܲܥܒܼܵܕܼܵܘ̈ܗܝ ܢܲܟܼܪܸܙ ܚܲܝܠܹܗ.", ":ܘܲܬܼܒܼܘܼܩܵܢܵܐ ܕܒܸܪ̈ܝܵܬܹܗ", "ܥܒܼܝܼܕܹ̈ܐ ܢܸܩܢܘܿܢ ܝܼܕܲܥܬܼܵܐ ܀", ":ܐܝܼܬܼܘܼܬܹܗ ܕܠܵܐ ܫܘܼܪܵܝܵܐ ܗ̄ܝܼ", "ܘܡ̇ܪܘܼܬܹܗ ܕܠܵܐ ܫܘܼܠܵܡܵܐ ܗ̄ܝܼ.", ":ܠܲܥܒܼܵܕܼܵܘ̈ܗܝ ܕܹܝܢ ܫܘܼܪܵܝܵܐ", "ܘܙܲܒܼܢܵܐ ܘܛܲܟܼܣܵܐ ܠܒܸܪ̈ܝܵܬܹܗ ܀", ":ܠܵܐ ܡܸܬܿܕܲܪܟܵܐ ܐܝܼܬܼܘܼܬܹܗ", "ܡ̣ܢ ܚܘܼܫܵܒܼܵܐ ܕܲܥܒܼܝܼ̈ܕܹܐ.", ":ܘܠܵܐ ܒܲܚܙܵܬܼܵܐ ܡܸܣܬܿܝܲܟ", "ܕܪܵܡ ܗ̄ܘ̣ ܟܝܵܢܹܗ ܡ̣ܢ ܗܵܕܹܐ ܀", ":ܠܵܐ ܡܸܬܼܡܲܫܚܵܐ ܐܝܼܬܼܘܼܬܹܗ", "ܕܲܟܼܡܵܐ ܩܲܕܿܝܼܡ ܠܲܒܼܪܵܫܝܼܬܼ.", ":ܘܠܲܝܬܿ ܙܲܒܼܢܵܐ ܕܠܵܐ ܐܝܼܬܼܵܘܗܝ ܗ̄ܘ̣ܵܐ", "ܕܲܩܕܼܵܡ ܟܠ ܗܘ̤ ܐܝܼܬܼܵܘܗܝ ܗ̄ܘ̣ܵܐ ܀", ":ܐܝܼܬܼܵܘܗܝ ܗ̄ܘ̣ܵܐ ܕܠܵܐ ܫܘܼܪܵܝܵܐ", "ܟܝܵܢܵܐ ܐܝܼܬܼܝܵܐ ܘܲܓܼܡܝܼܪܵܐ.", ":ܐܲܒܼܵܐ ܘܲܒܼܪܵܐ ܘܪܘܼܚ ܩܘܼܕܼܫܵܐ", "ܩܢܘܿܡܹ̈ܐ ܬܠܵܬܼܵܐ ܚܲܕܼ ܚܲܝܠܵܐ ܀", ":ܐܲܒܼܵܐ ܓܡܝܼܪܵܐ ܕܠܵܐ ܫܘܼܪܵܝ", "ܕܐܵܘܠܸܕܼ ܠܲܒܼܪܵܐ ܕܠܵܐ ܚܲܫܵܐ.", ":ܘܲܒܼܪܵܐ ܕܡܸܢܹܗ ܐܲܟܼܘܵܬܹܗ", "ܕܠܲܝܬܿ ܙܲܒܼܢܵܐ ܒܹܝܬܼ ܠܹܗ ܘܠܲܐܒܼܘܼܗܝ ܀", ":ܘܪܘܼܚܵܐ ܕܡܸܢܹܗ ܕܲܟܼܝܵܢܵܐ", "ܩܢܘܿܡ̇ܐ ܐܝܼܬܼܝܵܐ ܘܫܲܪܝܼܪܵܐ.", ":ܕܗ̤ܝ ܫܲܘܝܘܼܬܼܵܐ ܕܲܟܼܝܵܢܹܗ", "ܣܵܗ̇ܕܼܵܐ ܕܐܝܼܬܼܝܵܐ ܗ̄ܘ̣ ܥܲܡ ܐܲܒܼܵܐ ܀", ":ܝܲܠܕܹܿܗ ܕܐܲܒܼܵܐ ܠܹܗ ܕܵܡܹ̇ܐ", "ܕܐܝܼܬܼܵܘܗܝ ܥܲܡ ܐܲܒܼܘܼܗܝ ܡܸܡܬܼܘܿܡ.", ":ܘܡܸܛܠ ܕܐܝܼܬܼܵܘܗܝ ܥܲܡ ܐܲܒܼܘܼܗܝ", "ܠܵܐ ܚܵܒܼ̇ܫܝܼܢ ܙܲܒܼܢܹ̈ܐ ܠܝܲܠܕܹܿܗ ܀", ":ܝܲܠܕܹܿܗ ܕܐܲܒܼܵܐ ܠܹܗ ܕܵܡܹ̇ܐ", "ܘܐܝܼܬܼܵܘܗܝ ܥܲܡܹܗ ܐܲܝܟ ܨܸܡܚܵܐ.", ":ܕܒܲܡܘܼܬܼ ܨܸܡܚܵܐ ܥܲܡ ܢܘܼܪܵܐ", "ܐܝܼܬܼܵܘܗܝ ܝܲܠܐܕܵܐ ܥܲܡ ܐܲܒܼܘܼܗܝ ܀", ":ܨܸܡܚܵܗ̇ ܕܢܘܼܪܵܐ ܥܲܡܵܐ ܗ̄ܘ̣", "ܘܠܲܝܬܹܿܝܗ̇ ܢܘܼܪܵܐ ܕܠܵܐ ܨܸܡܚܵܐ.", ":ܕܗ̤ܝ ܥܲܡ ܨܸܡܚܵܗ̇ ܡܸܬܼܚܲܙܝܵܐ", "ܘܨܸܡܚܵܐ ܥܲܡܵܗ̇ ܡܸܬܼܒܲܕܲܩ ܀", ":ܒܐܲܒܼܵܐ ܐܝܼܬܼܵܘܗܝ ܐܵܦ ܝܲܠܕܹܿܗ", "ܘܲܒܼܪܵܐ ܥܲܡܹܗ ܕܠܵܐ ܫܘܼܪܵܝ.", ":ܘܠܵܐ ܐܲܒܼܵܐ ܒܸܠܥܵܕܼ ܝܲܠܕܹܿܗ", "ܘܠܵܐ ܒܪܵܐ ܒܸܠܥܵܕܼ ܝܵܠܘܿܕܹܗ ܀", ":ܠܵܘ ܐܲܝܟ ܨܸܡܚܵܐ ܡܸܬܼܩܲܝܲܡ", "ܕܠܵܐ ܩܢܘܿܡ̇ܐ ܒܪܵܐ ܡ̣ܢ ܐܲܒܼܵܐ.", ":ܐܸܠܵܐ ܩܢܘܿܡ̇ܐ ܗ̄ܘ̣ ܫܲܪܝܼܪܵܐ", "ܘܨܲܠܡܵܐ ܕܕܼܵܡܹ̇ܐ ܠܝܵܠܘܿܕܹܗ ܀", ":ܠܵܐ ܐܲܒܼܵܐ ܒܪܵܐ ܡܸܬܼܟܲܢܸܐ", "ܘܠܵܐ ܒܪܵܐ ܐܲܒܼܵܐ ܡܸܫܬܿܡܲܗ.", ":ܕܦܘܼܪܫܵܢܵܐ ܕܲܫܡܵܗܲܝ̈ܗܘܿܢ", "ܫܪܵܪܵܐ ܡܲܟܼܪܸܙ ܕܲܩܢܘܿܡܹ̈ܐ ܀", ":ܪܘܼܚܵܐ ܩܢܘܿܡ̇ܐ ܗ̄ܘ̣ ܡ̣ܢ ܐܲܒܼܵܐ", "ܕܲܫܘܸܐ ܥܲܡܹܗ ܒܟܼܠܡܸܕܹܿܡ.", ":ܐܲܝܟ ܕܲܫܘܸܐ ܒܪܵܐ ܥܲܡ ܐܲܒܼܵܐ", "ܫܘܸܐ ܪܘܼܚܵܐ ܒܐܲܒܼܵܐ ܘܲܒܼܪܵܐ ܀", ":ܠܵܐ ܣܵܪܲܚ ܠܵܗܚ ܠܫܲܘܝܘܼܬܼܵܐ", "ܫܘܼܚܠܵܦܵܐ ܕܲܫܡܵܗܲܝ̈ܗܘܿܢ.", ":ܫܡܵܗܹ̈ܐ ܠܛܲܟܼܣܵܐ ܡܸܬܼܢܲܣܒܿܝܼܢ", "ܘܲܩܢܘܿܡܹ̈ܐ ܫܘܹܝܢ ܒܐܝܼܬܼܘܼܬܼܵܐ ܀", ":ܒܢܲܦܫܲܢ ܨܵܪ ܠܲܢ ܬܲܚܘܝܼܬܼܵܐ", "ܩܢܘܿܡܹ̈ܐ ܬܠܵܬܼܵܐ ܕܐܝܼܬܼܘܼܬܼܵܐ.", ":ܕܵܒܼܪܵܐ ܘܪܘܼܚܵܐ ܡ̣ܢ ܐܲܒܼܵܐ", "ܐܲܝܟ ܡܸܠܬܼܵܐ ܘܚܲܝܹ̈ܐ ܘܢܲܦܫܵܐ ܀", ":ܥܲܡܵܗ̇ ܕܢܲܦܫܵܐ ܡܸܬܼܝܲܠܕܵܐ", "ܡܸܠܬܼܵܐ ܘܚܲܝܠܵܐ ܘܚܲܝܘܼܬܼܵܐ.", ":ܘܥܲܡܹܗ ܕܐܲܒܼܵܐ ܐܝܼܬܲܝܗܘܿܢ", "ܒܪܵܐ ܘܪܘܼܚܵܐ ܕܠܵܐ ܫܘܼܪܵܝܵܐ ܀", ":ܬܪܹܝܢ ܚܲܝܠܹ̈ܐ ܠܘܹܝܢ ܠܗ̇ ܠܢܲܦܫܵܐ", "ܡܸܠܬܼܵܐ ܘܚܲܝܘܼܬܼܵܐ ܥܲܡܵܗ̇.", ":ܘܲܬܼܪܹܝܢ ܚܲܝܠܝܼ̈ܢ ܥܲܡ ܐܲܒܼܵܐ", "ܒܪܵܐ ܘܪܘܼܚܵܐ ܕܠܵܐ ܫܘܼܪܵܝܵܐ ܀", ":ܒܪܵܐ ܝܲܠܕܵܐ ܕܠܵܐ ܫܘܼܪܵܝܵܐ", "ܘܪܘܼܚܵܐ ܕܢܵܦܹ̇ܩ ܡ̣ܢ ܐܲܒܼܵܐ.", ":ܚܲܕܼ ܝܲܠܕܵܐ ܘܚܲܕܼ ܢܵܦ̇ܘܿܩܵܐ", "ܚܕܼܵܐ ܫܲܘܝܘܼܬܼܵܐ ܕܒܲܟܼܝܵܢܵܐ ܀", ":ܐܝܼܬܼܵܘܗܝ ܪܘܼܚܵܐ ܡ̣ܢ ܐܲܒܼܵܐ", "ܘܠܵܐ ܡܸܬܼܟܲܢܸܐ ܒܫܸܡ ܝܲܠܕܵܐ.", ":ܕܠܵܘ ܢܘܼܟܼܪܵܝܵܐ ܗ̄ܘ̣ ܒܲܟܼܝܵܢܵܐ", "ܘܠܵܐ ܗ̄ܘ̣ܵܐ ܒܟܲܟܼܣܵܐ ܕܲܫܡܵܗܹ̈ܐ ܀", ":ܓܒܼܝܼܠܵܐ ܚܵܘܵܐ ܡ̣ܢ ܐܵܕܼܵܡ", "ܘܠܲܝܬܹܿܝܗ̇ ܒܲܪܬܹܗ ܐܵܘ ܚܵܬܹܗ.", ":ܘܟܲܕܼ ܡܸܢܹܗ ܗ̄ܝܼ ܒܲܟܼܝܵܢܵܐ", "ܐܲܢ̄ܬܿܬܹܗ ܒܲܠܚܘܿܕܼ ܡܸܬܼܩܲܪܝܵܐ ܀", ":ܒܲܟܼܝܵܢܲܢ ܐܲܝܟ ܕܲܒܼܐ̄̈ܪܵܙܵܐ", "ܨܵܪ ܠܲܢ ܛܘܼܦܣܵܐ ܕܐܝܼܬܼܘܼܬܹܗ.", ":ܘܡܲܢ ܕܐܸܬܼܦܲܠܲܓܼ ܥܲܠ ܝܲܠܕܵܐ", "ܢܸܚܙܸܐ ܒܕܼܝܼܠܲܢ ܬܲܚܘܝܼܬܹܗ ܀", ":ܒܹܗ ܒܲܟܼܝܵܢܲܢ ܚܲܟܸܿܡ ܠܲܢ", "ܕܢܸܣܬܲܟܲܠ ܥܲܠ ܪܲܒܿܘܼܬܹܗ.", ":ܕܐܸܢ ܕܝܼܠܲܢ ܠܵܐ ܓܼܠܝܵܐ ܠܲܢ", "ܟܡܵܐ ܟܲܣܝܵܐ ܒܥܵܬܼܵܐ ܕܝܼܠܹܗ ܀", ":ܒܸܪ̈ܝܵܬܹܗ ܠܵܐ ܡܸܬܿܕܲܪ̈ܟܵܢ", "ܘܲܥܒܼܵܕܼܵܘ̈ܗܝ ܥܲܣܩܝܼܢ ܡܸܢܲܢ.", ":ܘܐܲܝܟܲܢ ܢܲܡܪܲܚ ܘܲܢܥܲܩܸܒܼ", "ܥܲܠ ܐܝܼܬܼܘܼܬܹܗ ܕܠܵܐ ܫܘܼܪܵܝ ܀", ":ܥܒܼܷܝܼܕܼܵܐ ܠܵܐ ܡܨܸܐ ܕܲܢܥܲܩܸܒܼ", "ܥܲܠ ܐܝܼܬܼܘܼܬܹܗ ܕܥܵܒܼ̇ܘܿܕܼܵܐ.", ":ܟܡܵܐ ܕܒܼܵܥܹ̇ܐ ܕܐܲܝܟܲܢ ܫܲܪܝܼ", "ܕܠܵܐ ܫܘܼܪܵܝܵܐ ܡܸܫܟܲܚ ܠܹܗ ܀", ":ܘܲܟܼܡܵܐ ܕܒܼܵܥܹ̇ܐ ܚܘܼܫܵܒܼܵܐ", "ܕܲܢܥܲܩܸܒܼ ܥܲܠ ܐܝܼܬܼܘܼܬܹܗ.", ":ܒܚܲܕܼܵܐ ܒܲܠܚܘܿܕܼ ܡܸܫܟܲܚ ܠܹܗ", "ܕܠܵܐ ܡܸܣܬܲܝܲܟ ܒܲܟܼܝܵܢܹ̈ܗ ܀", ":ܬܸܣܦܲܩ ܗܵܕܹܐ ܠܲܒܼܥܵܬܲܢ", "ܕܠܲܥܒܼܵܕܵܘ̈ܗܝ ܢܸܒܼܨܸܐ ܒܲܠܚܘܿܕܼ.", ":ܘܲܒܼܥܵܬܼܵܐ ܕܥܲܠ ܐܝܼܬܼܘܼܬܹܗ", "ܒܫܸܬܼܩܵܐ ܡܸܢܲܢ ܬܸܬܼܝܲܩܲܪ ܀", ":ܢܸܫܡܲܥ ܕܹܝܢ ܥܲܠ ܬܘܼܩܵܢܵܘ̈ܗܝ", "ܘܲܢܫܲܒܲܚ ܠܲܥܒܼܵܕܼ̇ ܐܝܼܕܼܵܘ̈ܗܝ.", ":ܕܚܲܝܵܒܼ ܗ̄ܘ̣ ܥܒܼܝܼܕܼܵܐ ܕܢܵܘܕܸܿܐ", "ܠܒܼܵܪܘܿܝܵܐ ܥܲܠ ܟܠ ܕܲܒܼܪܵܐ ܀", ":ܕܫܲܪܝܼ ܒܪܵܫܝܼܬܼ ܒܲܒܼܪܝܼܬܼܵܐ", "ܗܵܕܹܐ ܫܡ݂ܲܥܢܲܢ ܡ̣ܢ ܡܘܼܫܹܐ.", ":ܘܲܕܼܩܲܕܿܝܼܡ ܗ̄ܘ̣ ܠܲܒܼܪܵܫܝܼܬܼ", "ܕܐܲܝܟܲܢ ܘܲܟܼܡܵܐ ܠܵܐ ܢܸܒܼܥܸܐ ܀", ":ܢܸܒܼܥܸܐ ܕܹܝܢ ܐܲܝܟ ܝܵܕܲܘܿܥܹ̈ܐ", "ܒܥܵܬܼܵܐ ܕܦܲܐܝܵܐ ܠܥܒܼܝܼܕܹ̈ܐ.", "ܕܡ̇ܢܲܐ ܗ̄ܝܼ ܥܸܠܬܼܵܐ ܕܡܲܫܡܲܥܥ ܗ̄ܘ̣ܵܐ:", "ܒܲܪ̄ܬܼ ܩܵܠܵܐ ܥܲܠ ܬܘܼܩܵܢܵܘ̈ܗܝ ܀", ":ܒܪܵܫܝܼܬܼ ܕܹܝܢ ܫܲܪܝܼ ܘܲܒܼܪ̣ܵܐ", "ܫܡܲܝܵܐ ܘܐܲܪܥܵܐ ܩܲܕܼܡ̇ܝܑܬܼ.", ":ܘܲܟܼܝܵܢܹ̈ܐ ܐ̄ܚܪ̈ܵܢܹܐ ܚܲܡܫܵܐ", "ܕܠܵܐ ܩܪ̣ܵܐ ܐܸܢܘܿܢ ܒܲܫܡܵܗܹ̈ܐ ܀", ":ܒܗܵܕܹܐ ܕܹܝܢ ܡܸܠܬܼܵܐ ܚܒܼܝܼܫܝܼܢ", "ܒܓܼܵܘ ܬܘܼܩܵܢܵܐ ܕܲܒܼܪܵܫܝܼܬܼ.", ":ܢܘܼܪܵܐ ܘܡܲܝ̈ܐ ܘܚܸܫܘܿܟܼܵܐ", "ܘܡܲܠܲܐܟܹ̈ܐ ܡܠܝܼܠܹ̈ܐ ܘܚܲܪ̈ܫܹܐ ܀", ":ܒܗܵܕܹܐ ܡܸܠܬܼܵܐ ܕܲܒܼܪܵܫܝܼܬܼ", "ܚܒ݂ܲܫ ܬܘܼܩܵܢܵܐ ܕܡܲܠܲܐܟܹ̈ܐ.", ":ܘܗ̤ܘ ܒܵܪܘܿܝܵܐ ܕܟܼܠܡܸܕܹܿܡ", "ܒܪ̣ܵܐܐ ܐܸܢܘܿܢ ܡ̣ܢ ܠܵܐ ܡܸܕܹܿܡ ܀", ":ܒܗܵܢ ܬܘܼܩܵܢܵܐ ܕܲܒܼܪܵܫܝܼܬܼ", "ܠܵܐ ܐܸܡ݂ܲܕ ܕܐܲܫܡܲܥ ܩܵܠܵܐ.", ":ܕܠܲܝܬܿ ܗ̄ܘ̣ܵܐ ܥܒܼܝܼܕܼܵܬ ܕܫܵܡܲ݁ܥ ܗ̄ܘ̣ܵܐ", "ܕܲܡܩܲܒܸܿܠ ܗ̄ܘ̣ܵܐ ܝܘܼܠܦܵܢ̇ܐ ܀", ":ܟܲܕܼ ܕܹܝܢ ܫܲܪܝܼ ܒܲܟܼܝܵܢܹ̈ܐ", "ܕܚܲܕܼ ܒܵܬܲܪ ܚܲܕܼ ܗܵܘܹ̇ܝܢ ܗ̄ܘ̣ܵܘ.", ":ܒܒܲܪ̄ܬܼ ܩܵܠܵܐ ܨܒܼܵܐ ܕܲܢܒܲܕܸܿܩ", "ܥܲܠ ܬܘܼܩܵܢܹܗ ܠܡܲܠܲܐܟܹ̈ܐ ܀", ":ܥܸܠܬܼܵܐ ܕܒܲܪ̄ܬܼ ܩܵܠܵܐ ܗܵܕܿܐ ܗ̄ܝܼ", "ܕܲܠܪ̈ܘܼܚܵܢܹܐ ܢܲܠܸܦ ܗ̄ܘ̣ܵܐ.", ":ܕܗܵܘ̇ ܡ̇ܪܵܐ ܕܟܼܠܗܹܝܢ ܡܲܬܼܩܸܢ", "ܗܘ̤ܝܘܼ ܕܐܲܩܝܼܡ ܟܸܢܫܲܝ̈ܗܘܿܢ ܀", ":ܐܹܝܘ ܩܵܠܵܐ ܕܡ̣ܢ ܟܠ ܚܲܣܝܼܢ", "ܕܲܒܼܪܵܫܝܼܬܼ ܡܸܬܼܡܲܠܲܠ ܗ̄ܘ̣ܵܐ.", ":ܘܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ", "ܒܚܘܼܒܵܐ ܠܘܵܬܹܗ ܢܵܓܹ̇ܕܼ ܗ̄ܘ̣ܵܐ ܀", ":ܡܟܲܣܸܐ ܗ̄ܘ̣ܵܐ ܕܹܝܢ ܚܸܫܘܿܟܼܵܐ", "ܠܪܵܘܡ̇ܐ ܘܥܘܼܡܩܵܐ ܫܲܘܝܵܐܝܼܬܼ.", ":ܘܐܲܪܥܵܐ ܒܡܲܝܵ̈̄ܐ ܛܡܝܼܪܵܐ ܗ̄ܘ̣ܵܬܼ", "ܥܲܕܼܠܵܐ ܬܩܲܒܸܿܠ ܬܘܼܩܵܢܵܐ ܀", ":ܕܠܵܐ ܚܙܵܬܼܵܐ ܘܠܵܐ ܬܘܼܩܵܢܵܐ", "ܐܝܼܬܹܝܗ̇ ܗ̄ܘ̣ܵܬܼ ܐܲܪܥܵܐ ܒܪܵܫܝܼܬܼ.", ":ܘܠܵܐ ܡܬܲܩܲܢܬܵܐ ܩܵܪܹܐ ܠܵܗ̇", "ܕܠܵܐ ܡܨܲܒܿܬܼܵܐ ܗ̄ܘ̣ܵܬܼ ܒܐܝܼܠܵܢܹ̈ܐ ܀", ":ܪܘܼܚܵܐ ܠܲܡ ܡܸܬܼܝܲܒܲܠܠ ܗ̄ܘ̣ܵܐ", "ܠܥܸܠ ܡ̣ܢ ܡܲܝ̈ܵܐ ܕܲܬܼܗܘܿܡܹ̈ܐ.", ":ܟܲܕܼ ܩܵܪܹܐ ܪܘܼܚܵܐ ܕܐܵܐܲܪ", "ܠܡܲܫܒܼܵܐ ܕܪܘܼܚܵܐ ܩܲܛܝܼܢܵܐ ܀", ":ܗܘ̤ܵܬܼ ܕܹܝܢ ܡܸܠܬܹܗ ܕܥܵܒܼ̇ܘܿܕܼܵܐ", "ܚܠܵܦ ܬܘܼܩܵܢܵܐ ܕܝܘܼܠܦܵܢܵܐ.", ":ܘܐܲܫܡܲܥ ܩܵܠܵܐ ܠܡܲܠܲܐܟܹ̈ܐ", "ܕܢܸܫܗܘܸܐ ܢܘܼܗܪܵܐ ܡܲܢܗܲܪ ܟܠ ܀", ":ܐܹܝܘ ܩܵܠܵܐ ܕܡ̣ܢ ܠܵܐ ܡܸܕܸܿܡ", "ܐܲܝܬܿܝܼ ܢܘܼܗܪܵܐ ܠܲܗܘܵܝܵܐ.", ":ܐܹܝܘ ܢܘܼܗܪܵܐ ܕܥܲܡܹܗ ܕܫܸܡܥܵܐ", "ܟܝܵܢܵܐ ܕܠܲܝܬܼܵܘܗܝ ܐܸܬܿܬܲܩܲܢ ܀", ":ܪܲܕܼܦܹܗ ܢܘܼܗܪܵܐ ܠܚܸܫܘܿܟܼܵܐ", "ܕܲܦܪܝܼܣ ܗ̄ܘ̣ܵܐ ܥܲܠ ܒܸܪ̈ܝܵܬܼܵܐ.", ":ܘܲܬܼܗܲܪܘ ܐܲܟܲܚ̄ܕܼ ܪ̈ܘܼܚܵܢܹܐ", "ܒܚܲܝܠܵܐ ܕܝܗ̣̄ܒܼ ܠܹܗ ܫܘܼܠܛܵܢܵܐ ܀", ":ܘܥܲܠ ܡܸܠܬܼܵܐ ܕܲܒܼܪ̣ܵܐ ܢܘܼܗܪܵܐ", "ܐܲܫܡܲܥ ܬܘܼܒܼ ܩܵܠܵܐ ܐ̄ܚܪܹܢܵܐ.", ":ܕܲܡܫܲܒܲܚ ܠܹܗ ܠܬܼܘܼܩܵܢܹܗ", "ܕܫܲܦܝܼܪ ܡܸܢܹܗ ܐܸܬܿܬܲܩܲܢ ܀", ":ܐܹܝܘ ܐܘܼܡ̇ܢܵܐ ܚܲܟܿܝܼܡܵܐ", ":ܕܲܟܼܡܵܐ ܙܗܝܼܪ ܒܹܗ ܒܬܼܘܼܩܵܢܹܐ", ":ܣܵܡ̣ ܠܹܗ ܬܚܘܼܡ̇ܐ ܠܢܲܗܝܼܪܵܐ", "ܕܲܟܼܡܵܐ ܘܵܠܹ̇ܐ ܕܢܸܫܲܠܲܛ ܀", ":ܦܪ݂ܲܫ ܒܹܝܬܼ ܢܘܼܗܪܵܐ ܠܚܸܫܘܿܟܼܵܐ", "ܕܠܵܐ ܢܸܣܥܸܐ ܚܲܕܼ ܥܲܠ ܚܲܒܼܪܹܗ.", ":ܘܣܵܡ̣ ܢܵܡܘܿܣܵܐ ܠܪ̈ܲܗܛܲܝܗܘܿܢ", "ܒܫܵܥܹ̈ܐ ܕܠܸܠܝܵܐ ܘܕܐܝܼܡܵܡܵܐ ܀", ":ܩܪ̣ܵܐ ܕܹܝܢ ܠܢܘܼܗܪܵܐ ܐܝܼܡܵܡܵܐ", "ܘܲܠܸܫܘܼܟܼܵܐ ܩ̣ܪܵܐ ܠܸܠܝܵܐ.", ":ܘܒܲܫܡܵܗܹ̈ܐ ܟܲܢܝܼ ܐܸܢܘܿܢ", "ܠܦܘܼܬܼ ܣܘܼܥܪ̈ܵܢܹܐ ܕܫܵܥܲܝ̈ܗܘܿܢ ܀", ":ܗܘ̤ܵܐ ܕܹܝܢ ܪܲܡܫܵܐ ܐܵܦ ܨܲܦܪܵܐ", "ܝܵܘܡ̇ܐ ܐܲܝܟ ܡ̇ܐ ܕܲܟܼܬܼܝܼܒܼ.", ":ܘܲܩ̣ܪܵܝܗܝ ܝܵܘܡ̇ܐ ܩܲܕܼܡ̇ܝܵܐ", "ܕܠܲܝܬܿ ܗ̄ܘ̣ܵܐ ܐ̄ܚܪܹܢܵܐ ܕܐܲܟܼܘܵܬܹܗ ܀", ":ܣܵܡ̣ ܠܹܗ ܕܹܝܢ ܐܵܦ ܫܘܼܪܵܝܵܐ", "ܠܸܠܝܵܐ ܠܝܵܘܡ̇ܐ ܩܲܕܼܡ̇ܝܵܐ.", ":ܕܢܸܛܲܪ ܛܲܟܼܣܵܐ ܕܲܒܼܪܝܼܬܹܗ", "ܕܚܸܫܘܿܟܼܵܐ ܗܘ̤ܵܐ ܩܲܕܼܡ̇ܝܑܬܼ ܀", ":ܫܠܸ݂ܡ ܕܹܝܢ ܝܵܘܡ̇ܐ ܩܲܕܼܡ̇ܝܵܐ", "ܠܹܠܲܝ ܐܝܼܡܵܩ ܚܲܕܼ ܝܵܘܡ̇ܐ.", ":ܘܐܲܙܥܸܩ ܬܘܼܒܼ ܩܵܠܵܐ ܐ̄ܚܪܹܢܵܐ", "ܕܢܗܘܸܐ ܪܩܝܼܥܵܐ ܡ̣ܢ ܡܝ̈ܵܐ ܀", ":ܐܹܝܘ ܩܵܠܵܐ ܩܢܸܐ ܫܘܼܠܛܵܢܵܐ", "ܕܥܲܡܵܗ̇ ܕܡܸܠܬܼܵܐ ܣܘܼܥܪܵܢܵܐ.", ":ܐܹܝܘ ܚܲܝܠܵܐ ܕܡ̣ܢ ܪ̈ܲܦܝܵܬܼܵܐ", "ܚܲܝܸܨ ܘܲܥܒ݂ܲܕܼ ܩܲܫ̈ܝܵܬܼܵܐ ܀", ":ܡ̣ܢ ܡܲܝ̈ܵܐ ܒܪ̣ܵܝܗܝ ܠܲܪܩܝܼܥܵܐ", "ܕܢܸܛܥܲܢ ܡܲܝ̈ܵܐ ܠܥܸܠ ܡܸܢܹܗ.", ":ܘܲܩܪ̣ܵܝܗܝ ܒܲܡܫܵܐ ܕܲܫܡܲܝܵܐ", "ܗܵܘ̇ ܩܲܕܼܡ̇ܝܵܐ ܕܲܒܼܪܵܫܝܼܬܼ ܀", ":ܐܲܝܟ ܬܲܛܠܝܼܠܵܐ ܩܲܪܝܼܒܼܵܐ", "ܥܒ݂ܲܕܼ ܠܲܪܩܝܼܥܵܐ ܒܲܡܨܲܥܬܼܵܐ.", ":ܕܢܸܗܘܸܐ ܩܲܪܝܼܒܼ ܠܲܚܙܵܬܼܵܐ", "ܘܦܵܪܹܫ ܒܹܝܬܼ ܡܲܝ̈ܵܐ ܠܡܲܝܵ̈ܐ ܀", ":ܐܹܝܘ ܡܲܬܼܩܵܠܵܐ ܕܠܵܐ ܪܵܥܹ̇ܠ", "ܕܦܲܠܸܓܼ ܡܲܝ̈ܵܐ ܫܲܘܝܵܐܝܼܬܼ.", ":ܦܸܠܓܵܐ ܠܐܲܪܥܵܐ ܠܲܚܫܲܚܬܼܵܗ̇", "ܘܦܸܠܓܵܐ ܠܝܲܨܹܗ ܕܲܪܩܝܼܥܵܐ ܀", ":ܐܹܝܘ ܐܘܼܡ̇ܢܵܐ ܡܲܬܼܩܸܢ ܟܠ", "ܕܝܼܕܲܥܬܹܗ ܠܵܐ ܡܸܬܿܕܲܪܟܵܐ.", ":ܕܥܲܕܼܠܵܐ ܢܫܲܪܸܐ ܒܲܥ̇ܒܼܵܕܼܵܐ", "ܝܵ̇ܕܲܥ ܗ̄ܘ̣ܵܐ ܡ̇ܢ ܚܵܫܲ݁ܚ ܠܹܗ ܀", ":ܥܬܼܝܼܕܼ ܗ̄ܘ̣ܵܐ ܕܢܸܬܼܠܸܐ ܢܲܗܝܼܪܹ̈ܐ", "ܟܝܵܢܵܐ ܕܢܘܼܪܵܐ ܒܲܪܩܝܼܥܵܐ.", ":ܘܐܲܣܸܢ ܡܲܝ̈ܵܐ ܠܥܸܠ ܡܸܢܹܗ", "ܕܠܵܐ ܢܸܣܬܲܝܲܛ ܡ̣ܢ ܢܘܼܪܵܐ ܀", ":ܝܵ̇ܕܲܥ ܗ̄ܘ̣ܵܐ ܬܘܼܒܼ ܒܵܪܘܿܝܵܐ", "ܥܲܕܼܠܵܐ ܢܸܒܼܪܸܐ ܟܠ ܕܲܗܘ̤ܵܐ.", ":ܕܥܘܼܡܪܵܐ ܐ̄ܚܪܹܢܵܐ ܚܵܫܲ݁ܚ ܗ̄ܘ̣ܵܐ", "ܠܲܡܠܝܼܠܹ̈ܐ ܒܫܘܼܠܵܡ ܙܲܒܼܢܹ̈ܐ ܀", ":ܘܥܲܠ ܗܵܕܹܐ ܒܪ̣ܵܝܗܝ ܠܲܪܩܝܼܥܵܐ", "ܐܲܝܟ ܬܲܛܠܝܼܠܵܐ ܒܲܡܨܲܥܬܼܵܐ.", ":ܕܲܒܼܫܘܼܠܵܡܵܐ ܢܸܗܘܸܐ ܠܲܢ", "ܕܘܼܟܲܬܼ ܐܲܪܥܵܐ ܠܲܢܝܵܚܲܢ ܀", ":ܗܘ̤ܵܐ ܕܹܝܢ ܨܲܦܪܵܐ ܐܲܝܟ ܪܲܡܫܵܐ", "ܘܝܵܘܡ̇ܐ ܕܲܬܼܪܹܝܢ ܐܸܫܬܲܠܲܡ.", ":ܘܲܦܢ̣ܵܐ ܘܫܲܒܿܚܹܗ ܠܬܼܘܼܩܵܢܹܗ", "ܕܫܲܦܝܼܪ ܡܸܢܹܗ ܐܸܬܿܬܲܩܲܢ ܀", ":ܗܘ̤ܵܐ ܕܹܝܢ ܪܲܡܫܵܐ ܕܲܬܼܠܵܬܼܵܐ", "ܕܠܵܐ ܡܫܲܓܼܢܲܢ ܡ̣ܢ ܩܲܕܼܡ̇ܝܵܐ.", ":ܕܚܲܕܼ ܗ̄ܘ̣ ܚܲܝܠܵܐ ܦܵܩܹ̇ܕܼ ܗ̄ܘ̣ܵܐ", "ܕܢܸܗܘܸܬ ܡܸܕܸܿܡ ܘܲܗܘ̤ܵܐ ܠܹܗ ܀", ":ܢܸܬܼܟܲܢܫܘܼܢ ܡܲܝ̈ܵܐ ܐܸܡ݂ܲܪ", "ܘܢܸܗܘܘܿܢ ܝܲܡܡܹ̈ܐ ܒܐܲܬܼܪܵܐ ܚܲܕܼ.", "ܘܢܸܬܼܓܲܠ̈ܝܵܢ ܐܲܦܹܝ̈ܗ̇ ܕܐܲܪܥܵܐ:", "ܕܬܸܗܘܸܐ ܚܵܫ̇ܚܵܐ ܠܲܥܡܘܼܪܝܵܐ ܀", ":ܐܹܝܘ ܦܘܼܩܕܵܢܵܐ ܕܠܵܐ ܠܵܠܹ̇ܐ", "ܐܹܝܘ ܡܸܠܬܼܵܐ ܕܠܵܐ ܡܸܬܼܥܵܘܕܼܵܐ.", ":ܕܥܲܡܹܗ ܕܲܦܩ݂ܲܕܼ ܨܸܒܼܝܵܢܹܗ", "ܐܸܬܼܟܲܢܲܫܘ ܡܲܝ̈ܵܐ ܠܝܲܡܡܹ̈ܐ ܀", ":ܢܸܗܪܲܬ̤ ܐܲܪܥܵܐ ܘܐܸܬܼܦܲܨܚܲܬ̤", "ܘܲܢܦ݂ܲܩ ܥܠܹܝܗ̇ ܦܘܼܩܕܵܪܢܵܐ.", ":ܬܲܦܸܩ ܠܲܡ ܐܲܪܥܵܐ ܘܬܼܵܘܥܸܐ", "ܥܸܣ̈ܒܹܿܐ ܘܙܲܪ̈ܥܹܐ ܘܐܝܼܠܵܢܹܐ ܀", ":ܗܘ̤ܵܐ ܦܘܼܩܕܵܢܵܐ ܒܲܥܒܼܵܕܵ݁ܐ", "ܘܐܸܨܛܲܒܿܬܲܬ̤ ܐܲܪܥܵܐ ܒܦܹܐܪܹ̈ܐ.", ":ܘܲܗܘ̤ܵܘ ܙܲܪ̈ܥܹܐ ܘܐܝܼܠܵܢܹ̈ܐ", "ܘܫܲܒܿܚܹܗ ܛܵܒܼܵܐ ܠܬܼܘܼܩܵܢܹܗ ܀", ":ܗܘ̤ܵܐ ܕܹܝܢ ܪܲܡܫܵܐ ܐܵܦ ܨܲܦܪܵܐ", "ܝܵܘܡ̇ܐ ܫܲܠܡܵܐ ܕܲܬܼܠܵܬܼܵܐ.", ":ܘܲܢܦܲܩ̣ ܦܘܼܩܕܵܢܵܐ ܐ̄ܚܪܹܢܵܐ", "ܘܦܲܩܸܕܼ ܕܢܸܗܘܘܿܢ ܢܲܗܝܼܪܹ̈ܐ ܀", ":ܢܗܘܘܿܢ ܠܲܡ ܕܹܝܢ ܢܲܗܝܼܪܹ̈ܐ", "ܒܲܪܩܝܼܥܵܐ ܠܥܸܠ ܡ̣ܢ ܐܲܪܥܵܐ.", ":ܕܙܲܒܼܢܹ̈ܐ ܘܝܲܪ̈ܚܹܐ ܘܲܫ̈ܢܲܝܵܐ", "ܒܝܲܕܼ ܪ̈ܲܗܛܲܝܗܘܿܢ ܢܸܬܼܝܲܕܼܥܘܼܢ ܀", ":ܢܸܦܩܲܬ̤ ܡܸܠܬܼܵܐ ܠܲܥܒܼܵܕܼܵ݁ܐ", "ܘܲܗܘ̤ܵܘ ܡܸܢܫܹܠܝ ܢܲܗܝܼܪܹ݁ܐ.", ":ܘܣܵܡ̣ ܢܵܡܘܿܣܵܐ ܕܠܵܐ ܥܵܒܲ݁ܪ", "ܠܪܲܗܛܵܐ ܕܠܸܠܝܵܐ ܘܕܐܝܼܡܵܡܵܐ ܀", ":ܐܹܝܘ ܐܘܼܡ̇ܢܵܐ ܡܨܲܒܸܿܕܼ ܟܠ", "ܕܲܒܼܟܼܠ ܫܲܠܝܼܛ ܨܸܒܼܝܵܢܹܗ.", ":ܕܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܸܿܡ", "ܦܫܝܼܩ ܠܹܗ ܕܢܸܥܒܸܿܕܼ ܟܠܡܸܕܸܿܡ ܀", ":ܡ̣ܢ ܢܘܼܗܪܵܐ ܒܪ̣ܵܐ ܢܲܗܝܼܪܹ̈ܐ", "ܡ̣ܢ ܗܵܘ̇ ܢܘܼܗܪܵܐ ܩܲܕܼܡ̇ܝܵܐ.", ":ܟܲܕܼ ܦܲܠܓܹܗ ܠܲܡ̈ܢܵܘܵܬܼܵܐ", "ܠܣܲܗܪܵܐ ܘܟܼܵܘܟܿܒܹ̈ܐ ܘܲܠܫܸܡܫܵܐ ܀", ":ܠܵܐ ܩܒ݂ܲܥ ܐܸܢܘܿܢ ܒܲܪܩܝܼܥܵܐ", ":ܕܠܵܐ ܢܸܬܼܥܵܘܟܼܘܼܢ ܪ̈ܲܗܛܲܝܗܘܿܢ", ":ܐܲܝܟ ܩܲܢܘܿܕܲܝܼܠܹ݁̈ܐ ܬܠ̣ܵܐ ܐܸܢܘܿܢ", "ܘܛܲܟܸܿܣ ܪܲܗܛܵܐ ܕܫܵܥܲܝ̈ܗܘܿܢ ܀", ":ܫܠܸ̣ܡ ܕܹܝܢ ܝܵܘܡ̇ܐ ܪܒܼܝܼܥܵܐ", "ܒܲܬܼܚܘܼܡ̇ܐ ܕܪܲܡܫܵܐ ܘܨܲܦܪܵܐ.", ":ܘܲܢܦܲܩ̣ ܦܘܼܩܕܵܢܵܐ ܐ̄ܚܪܹܢܵܐ", "ܕܢܸܗܘܸܐ ܪ̈ܲܚܫܵܐ ܡ̣ܢ ܡܝܵ̈ܐ ܀", ":ܘܐܵܘܠܸܕܼܘ ܡܲܝ̈ܵܐ ܚܲܝ̈ܘܵܬܼܵܐ", "ܓܸܢܣܵܢܹ̈ܐ ܕܠܵܐ ܡܸܢܝܵܢܵܐ.", ":ܪ̈ܲܚܫܵܐ ܘܢܘܼܢܹ̈ܐ ܘܬܲܢܝܼܢܹ̈ܐ", "ܘܚܲܝ̈ܘܵܬܼܵܐ ܩܵܛ̈ܘܿܠܵܬܼܵܐ ܀", ":ܐܹܝܘ ܚܲܝܠܵܐ ܕܲܦܫܝܼ̈ܩܵܢ ܠܹܗ", "ܥܲܣ̈ܩܵܬܼܵܐ ܐܲܝܟ ܨܸܒܼܝܵܢܹܗ.", ":ܕܡ̣ܢ ܡܲܝܵ̈ܐ ܪܲܟܸܿܒܼ ܘܲܥܒ݂ܲܕܼ", "ܓܸܢܣܵܢܹ̈ܐ ܕܠܵܐ ܡܸܢܝܵܢܵܐ ܀", ":ܡ̣ܢ ܡܲܝ̈ܵܐ ܒܪ̣ܵܐ ܦܵܪ̈ܚܵܬܼܵܐ", "ܟܝܵܢܵܐ ܕܣܵܚܹ̇ܐ ܥܲܠ ܐܵܐܲܪ.", ":ܘܟܲܕܼ ܡ̣ܢ ܡܲܝ̈ܵܐ ܗ̄ܝܼ ܐܲܝܟ ܪ̈ܲܚܫܵܐ", "ܛܥܝܼܢ ܠܵܗ̇ ܐܵܐܲܪ ܘܲܡܗܲܠܸܟ ܀", ":ܐܹܝܘ ܛܵܒܼܵܐ ܟܡܵܐ ܪܲܒܿ ܚܘܼܒܹܿܗ", "ܕܢܵܛܲ̇ܪ ܪܸܡܙܹܗ ܠܩܸܢܝܵܢܵܘ̈ܗܝ.", ":ܕܲܒܼܫܘܼܠܵܡ ܬܘܼܩܵܢܲܝ̈ܗܘܿܢ", "ܒܒܼܘܼܪ̈ܟܵܬܼܵܐ ܙܵܘܸܕܼ ܐܸܢܘܿܢ ܀", ":ܐܵܘܠܸܕܼܘ ܠܲܡ ܘܲܣܓܼܵܘ ܒܐܲܪܥܵܐ", "ܒܝܲܡܵܐ ܘܝܲܒܼܫܵܐ ܫܲܘܝܵܐܝܼܬܼ.", "ܟܲܕܼ ܡܸܬܼܢܲܛܪܝܼܢ ܓܸܢܣܲܝ̈ܟܿܘܿܢ:", "ܒܝܘܼܒܵܠܵܐ ܚܲܓܕܼ ܒܵܬܲܪ ܚܲܕܼ ܀", ":ܒܝܵܘܡ̇ܐ ܚܡܝܼܫܵܝܵܐ ܫܲܠܸܡ", "ܒܪܝܼܬܼܵܐ ܕܪ̈ܲܚܫܵܐ ܘܦܵܪ̈ܚܵܬܼܵܐ.", ":ܘܲܒܼܝܵܘܡ̇ܐ ܕܸܫܬܵܐ ܫܲܪܝܼ", "ܕܢܸܒܼܪܸܐ ܚܲܝܘ̄ܬܼܵܐ ܘܲܒܼܥܝܼܪܵܐ ܀", ":ܬܲܦܸܩ ܠܲܡ ܐܲܪܥܵܐ ܘܬܲܝܬܸܿܐ", "ܢܲܦܫܵܐ ܚܲܝܬܼܵܐ ܕܟܼܠ ܓܸܢܣܝܼ̈ܢ.", ":ܚܲܝܘܲܬܼ ܫܸܢܵܐ ܘܲܒܼܥܝܼܪܵܐ", "ܘܪ̈ܲܚܫܵܐ ܝܲܠܕܵܐ ܕܡ̣ܢ ܐܲܪܥܵܐ ܀", ":ܐܹܝܘ ܟܝܵܢܵܐ ܚܲܪܫܵܐ ܕܐܲܦܪܲܥ", "ܚܲܝ̈ܘܵܬܼܵܐ ܡ̣ܢ ܓܵܘ ܥܘܼܒܹܿܗ.", ":ܕܟܲܕܼ ܡܸܕܼܪܵܐ ܗ̄ܘ̣ ܫܝܼܛ ܒܲܚܙܵܬܼܵܐ", "ܐܵܘܠܸܕܼ ܫܘܼܦܪܵܐ ܕܟܼܠ ܓܸܢܣܝܼ̈ܢ ܀", ":ܠܵܘ ܗܘ̤ ܐܵܘܠܸܕܼ ܒܲܟܼܝܵܢܹܗ", ":ܐܸܠܵܐ ܚܲܝܠܵܐ ܕܥܵܒܼܘܿܕܹܗ", ":ܗܵܘ̇ ܕܲܪܩܲܥ̣ ܐܲܪܥܵܐ ܒܪܵܫܝܼܬܼ", "ܦܩ݂ܲܕܼ ܠܵܗ̇ ܘܝܸܠܕܲܬ̤ ܚܲܝ̈ܘܵܬܼܵܐ ܀", ":ܒܝܵܘܡ̇ܐ ܕܸܫܬܼܵܐ ܐܸܬܼܒܲܪܝܲܬ̤", "ܒܥܝܼܪܵܐ ܘܚܲܝܘ̄ܬܼܵܐ ܥܲܡ ܐܵܕܼܵܡ.", ":ܕܗܵܠܹܝܢ ܕܥܵܗ̈ܢܵܢ ܠܦܘܼܠܚܵܢܹܗ", "ܥܲܡܹܗ ܢܩܲܒܿܠ݁̈ܢ ܬܘܼܩܵܢܵܐ ܀", ":ܒܝܵܘܡ̇ܐ ܕܸܫܬܵܐ ܐܸܫܬܲܠܲܡ", "ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ.", ":ܘܚܵܘܝܼ ܚܲܝܠܹܗ ܒܵܪܘܿܝܵܐ", "ܒܲܥܒܼܵܕܵܘ̈ܗܝ ܕܐܸܡ݂ܲܪ ܘܲܗܘ̤ܵܘ ܀", ":ܒܝܵܘܡ̇ܐ ܫܒܼܝܼܥܵܝܵܐ ܐܸܬܿܬܿܢܝܼܚ", "ܥܵܒܼ݁ܘܿܕܼܵܐ ܡ̣ܢ ܬܘܼܩܵܢܵܘ̈ܗܝ.", ":ܘܒܲܪܟܹܗ ܠܝܵܘܡ̇ܐ ܫܒܼܝܼܥܵܝܵܐ", "ܘܲܩܪ̣ܵܝܗܝ ܝܵܘܡ̇ܐ ܩܲܕܿܝܼܫܵܐ ܀", ":ܠܵܐ ܓܹܝܪ ܠܵܠܹ̇ܐ ܗܵܘ̇ ܚܲܝܠܵܐ", "ܘܠܵܐ ܡܸܬܼܥܵܘܲܟ ܨܼܒܼܝܵܢܹܗ.", ":ܗܘ̤ܵܐ ܡܸܕܹܿܡ ܡ̣ܢ ܠܵܐ ܡܸܕܹܿܡ", "ܠܸܫܬܵܐ ܝܵܘܡܝܼ̈ܢ ܛܠܡܸܕܹܿܡ ܀", "ܠܵܐ ܗ̄ܘ̣ܵܐ ܕܥܲܣܩܵܐ ܠܨܸܒܼܝܵܢܹܗ.", "ܠܵܐ ܒܪ̣ܵܐ ܡܸܚܕܼܵܐ ܟܠܡܸܕܹܿܡ.", ":ܕܲܒܼܚܲܕܼ ܝܘܿܡ ܘܲܒܼܣܲܓܿܝܼ̈ܠܹܐ", "ܫܘܸܐ ܠܹܗ ܕܢܸܥܒܸܿܕܼ ܟܠܡܸܕܹܿܡ ܀", ":ܛܲܟܼܣܵܐ ܥܒܲܕܼ ܠܵܗ̇ ܠܲܒܼܪܝܼܬܹܗ", "ܐܲܝܟܲܢܵܐ ܕܗܘ̤ ܝܵ̇ܕܲܥ ܗ̄ܘ̣ܵܐ.", ":ܘܲܠܝܘܼܠܦܵܢܵܐ ܕܲܡܠܝܼܠܹ̈ܐ", "ܠܸܫܬܵܐ ܝܵܘ̈ܡܝܼܢ ܫܲܠܸܡ ܟܠ ܀", ":ܚܵܙܹ̇ܝܢ ܗ̄ܘ̣ܵܘ ܓܹܝܪ ܬܘܼܩܵܢܹܗ", "ܡܲܠܲܐܟܹ̈ܐ ܘܡܸܬܼܒܲܩܹܝܢ ܒܹܗ.", ":ܘܡ̇ܐ ܕܐܸܡ݂ܲܪ ܡܸܠܬܼܵܐ ܘܲܗܘ̤ܵܬܼ", "ܩܥ̣ܵܘ ܠܹܗ ܫܘܼܒܼܚܵܐ ܪ̈ܘܼܚܵܢܹܐ ܀", ":ܒܝܼܕܲܥܬܼܵܐ ܟܠ ܣܵܥܲ݁ܪ ܗ̄ܘ̣ܵܐ", "ܗܵܘ̇ ܝܵܕܲܘܿܥܵܐ ܕܟܼܠ ܝܵ̇ܕܲܥ.", ":ܘܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܹܿܡ", "ܐܲܝܬܿܝܼ ܥܒܼܝܼܕܹ̈ܐ ܠܲܗܘܵܝܵܐ ܀", "ܠܢܘܼܗܪܵܐ ܒܪ̣ܵܝܗܝ ܡ̣ܢ ܠܵܐ ܡܸܕܹܿܡ.", "ܕܲܢܚܵܘܹܐ ܥܲܠ ܪܲܒܿܘܼܬܹܗ.", ":ܘܐܵܦ ܠܢܲܦܫܲܢ ܡ̣ܢ ܠܵܐ ܡܸܕܸܿܡ", "ܕܲܢܚܵܘܸܐ ܕܲܒܼܟܼܠ ܫܲܠܝܼܛ ܀", ":ܒܪ̣ܵܐ ܠܢܲܗܝܼܪܹ̈ܐ ܡ̣ܢ ܢܘܼܗܪܵܐ", "ܫܸܡܫܵܐ ܘܣܲܗܪܵܐ ܠܲܡܦܹܝܕܹ̈ܐ.", ":ܘܝܲܒܸܿܒܼܘ ܟܸܢܫܹ̈ܐ ܕܡܲܠܲܐܟܹ̈ܐ", "ܫܘܼܒܼܚܵܐ ܠܚܲܝܠܵܐ ܡܲܬܼܩܸܢ ܟܠ ܀", ":ܒܗܵܠܹܝܢ ܦܘܼܪ̈ܣܹܐ ܚܵܐܲܪ ܗ̄ܘ̣ܵܐ", "ܒܵܪܘܿܝܵܐ ܟܲܕܼ ܡܲܬܼܩܸܢ ܟܠ.", ":ܘܲܡܬܲܗܸܐ ܗ̄ܘ̣ܵܐ ܠܲܥܒܼܵܕܵܘ̈ܗܝ", "ܕܢܲܠܸܦ ܚܲܝܠܹܗ ܠܲܡܠܝܼܠܹ̈ܐ ܀", ":ܒܒܼܘܼܪ̈ܟܵܬܼܵܐ ܩܲܕܿܝܼ̈ܫܵܬܼܵܐ", "ܙܵܘܕܹܗ ܠܝܵܡ̇ܐ ܫܒܼܝܼܥܵܝܵܐ.", ":ܕܠܵܐ ܢܸܗܘܸܐ ܠܹܗ ܢܘܼܟܼܪܵܝܵܐ", "ܕܠܵܐ ܨܒܼܵܐ݂ ܕܢܸܒܼܪܸܐ ܒܹܗ ܡܸܕܸܿܡ ܀", ":ܝܵܘܡ̇ܐ ܗ̄ܘ̣ܵܐ ܐܵܦ ܗܵܘ̇ ܝܵܘܡ̇ܐ", "ܡ̣ܢ ܝܵܘ̈ܡ̇ܬܼܵܐ ܩܲܕܼܡ̇ܝܹܵܐ.", ":ܘܲܕܼܠܵܐ ܗܘ̤ܵܐ ܠܹܗ ܬܘܼܩܵܢܵܐ", "ܩ̣ܪܵܝܗܝ ܩܲܕܼܝܼܫܵܐ ܕܠܵܐ ܢܲܣܠܹܝܘܗܝ ܀", ":ܝܲܕܲܥܬܼܵܐ ܕܩܲܕܿܝܼܫܘܼܬܹܗ", "ܗܵܕܹܿܐ ܗ̄ܝܼ ܕܐܸܬܿܬܿܬܝܼܚ ܡ̣ܢ ܥܲܡܠܵܐ.", ":ܕܡ̇ܐ ܕܲܫܡܲܥ̣ܢܲܢ ܫܸܡ ܥܲܠܡܵܐ", "ܢܹܐܠܲܦ ܡܲܢ̣ܘܼ ܒܵܪܘܿܝܵܐ ܀", ":ܥܬܼܝܼܕܼ ܗ̄ܘ̣ܵܐ ܢܸܗܘܸܐ ܗܵܢ ܝܵܘܡ̇ܐ", ":ܝܘܼܠܦܵܢܵܐ ܠܙܲܪܥܹܗ ܕܐܲܒܼܪܵܐ", ":ܕܡ̇ܐ ܕܢܵܛ̇ܪܝܼܢ ܠܹܗ ܡ̣ܢ ܥܲܡܠܵܐ", "ܢܹܐܠܦܘܼܢ ܥܸܠܬܹܗ ܕܡ̇ܢ ܐܝܼܬܹܝܗ̇ ܀", ":ܥܲܠ ܟܠ ܕܹܝܢ ܕܲܗܘ̤ܵܐ ܡܸܢܹܗ", "ܩܵܠܵܐ ܐܲܡܫܲܥ ܟܲܕܼ ܗܵܘܹ̇ܐ.", ":ܘܗܘ̤ ܠܹܗ ܫܲܒܲܚ ܠܬܼܘܼܩܵܢܹܗ", "ܕܫܲܦܝܼܪ ܡܸܢܹܗ ܐܸܬܿܬܲܩܲܢ ܀", ":ܥܕܲܡ̇ܐ ܠܗܵܪܟܵܐ ܫܲܘܝܘܼܬܼܵܐ", "ܕܚܲܕܼ ܩܵܠܵܐ ܥܲܠ ܟܠ ܕܲܗܘ̤ܵܐ.", ":ܘܲܒܼܫܘܼܠܵܡܵܐ ܕܬܼܘܼܩܵܢܵܘ̈ܗܝ", "ܩܵܠܵܐ ܚܲܕܼܬܼܵܐ ܐܸܬܼܡܲܠܲܠ ܀", ":ܢܸܥܒܸܿܕܼ ܠܲܡ ܐ̄ܢܵܫܵܐ ܡܠܝܼܠܵܐ", "ܒܨܲܠܡܲܢ ܕܝܼܠܲܢ ܘܲܕܼܢܘܼܬܲܢ.", ":ܘܢܸܫܬܲܠܲܛ ܥܲܠ ܟܠ ܕܲܗܘ̤ܵܐ", "ܕܡܸܛܠܵܬܹܗ ܐܸܬܿܬܲܩܲܢ ܀", ":ܐܹܝܘ ܐܘܼܡ̇ܐ ܟܡܵܐ ܚܲܟܿܝܼܡ", "ܐܹܝܘ ܛܵܒܼܵܐ ܟܡܵܐ ܫܦܝܼܥ ܚܘܿܒܹܿܗ.", ":ܕܲܒܼܪ̣ܵܐ ܘܨܲܒܸܿܬܼ ܟܠܡܸܕܹܿܡ", "ܘܗܵܝܕܲܝܹܢ ܓܲܒܼܠܹܗ ܠܝܵܪܘܿܬܼܵܐ ܀", ":ܒܢ̣ܵܐ ܠܹܗ ܒܲܝܬܵܐ ܠܥܲܦܪܵܢܵܐ", "ܘܐܲܣܸܢ ܘܲܡ̣ܠܵܝܗܝ ܛܵܒܼܵܬܼ̈ܐ.", ":ܘܚܲܪ̈ܫܹܐ ܘܲܡܠܝܼܠܹ̈ܐ ܐܲܟܲܚ̄ܕܼ", "ܠܬܸܫܡܸܫܬܹܿܗ ܫܲܥܒܸܿܕܼ ܐܸܢܘܿܢ ܀", ":ܒܟܼܠܗܹܝܢ ܝܲܩܪܹܗ ܠܡܵܝܘܿܬܼܵܐ", ":ܒܬܼܘܼܩܵܢܹܗ ܘܲܒܼܫܘܼܠܛܵܢܹܗ", ":ܒܗܵܝ̇ ܕܲܩ̣ܪܵܝܗܝ ܨܲܠܡܵܐ ܕܝܼܠܹܗ", "ܘܫܲܥܒܸܿܕܼ ܠܹܗ ܟܠܡܵܐ ܕܲܗܘ̤ܸܵܐ ܀", ":ܒܟܼܠܗܹܝܢ ܕܲܗ̤ܘܲܝ̈ ܘܐܸܬܿܬܲܩܲܢ", "ܩܵܠܵܐ ܒܲܠܚܘܿܕܼ ܡܲܫܡܲܥ ܗ̄ܘ̣ܵܐ.", ":ܘܗܵܪܟܵܐ ܒܬܼܘܼܩܵܢܹܗ ܕܐܵܕܼܵܡ", "ܡܸܠܟܵܐ ܘܚܘܼܫܵܒܼܵܐ ܚܲܕܼܬܼܵܐ ܀", ":ܢܸܥܒܸܿܕܼ ܐ̄ܢܵܫܵܐ ܒܲܕܼܡܘܼܬܲܢ", "ܘܢܸܗܘܸܐ ܫܲܠܝܼܛ ܐܲܟܼܘܵܬܲܢ.", ":ܕܲܒܼܝܲܕܼ ܨܲܠܡܵܐ ܕܓܲܠܝܘܼܬܹܗ", "ܢܲܟܼܪܸܙ ܚܲܝܠܹܗ ܠܲܥܒܼܝܼܕܹ̈ܐ ܀", ":ܒܹܗܓܵܠܹ̇ܐ ܐ̄ܢܵܐ ܥܲܠ ܟܲܣܝܘܼܬܼܝ", "ܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ.", ":ܘܒܹܗ ܡܒܲܕܸܿܩ ܐ̄ܢܵܐ ܥܲܠ ܡ̇ܪܘܼܬܼܝ", "ܠܚܲܪ̈ܫܹܐ ܘܠܲܡܝܼܠܹ̈ܐ ܐܲܟܲܚ̄ܕܼ ܀", ":ܐܲܝܟ ܨܲܠܡܵܐ ܣܵܐܹ̇ܡ ܐ̄ܢܵܐ ܠܹܗ", "ܠܲܥܒܼܝܼܕܹ̈ܐ ܕܢܸܬܼܒܲܩܘܿܢ ܒܹܗ.", ":ܕܲܒܼܝܲܕܼ ܚܘܼܒܵܐ ܕܲܠܘܵܬܹܗ", "ܒܹܗ ܟܠ ܐ̄ܢܵܫ ܠܝܼ ܢܸܫܬܵܘܕܲܥ ܀", ":ܬܲܗܪܵܐ ܗ̄ܘ̣ ܬܘܼܩܵܢܹܗ ܕܐܵܕܼܵܡ", "ܘܲܡܫܲܚܠܲܦ ܡ̣ܢ ܕܲܥܒܼܝܼ̈ܕܹܐ.", ":ܕܟܼܠ ܕܲܗܘ̤ܵܐ ܒܡܸܠܬܹܗ ܥܲܒܼ݂ܕܹܿܗ", "ܘܠܹܗ ܒܡܸܠܟܵܐ ܐܸܡ݂ܲܪ ܕܐܸܥܒܸܿܕ ܀", ":ܫܒܼܝܼܚܵܐ ܓܒܼܝܼܠܬܹܿܗ ܕܥܲܦܪܵܢܵܐ", "ܘܐ̄ܪ̈ܙܹܐ ܟܣܲܝ̈ܵܐ ܛܡܝܼܪܝܼܢ ܒܵܗ̇.", ":ܕܠܵܐ ܐܸܡ݂ܲܪ ܕܢܸܗܘܸܐ ܐܲܟܼܘܵܬܼܝ", "ܐܸܠܵܐ ܒܨܲܠܡܲܢ ܘܲܕܡܘܼܬܿܢ ܀", ":ܐܹܝܘ ܡܝܘܿܬܼܵܐ ܕܲܟܼܣܹܝܢ ܒܵܗ̇", "ܒܲܓܼܒܼܝܼܠܬܹܿܗ ܐ̄ܪ̈ܵܙܹܐ ܟܣܲܝܵ̈ܐ.", ":ܐܹܝܘ ܥܲܦܪܵܢܵܐ ܕܒܲܕܸܿܩ ܠܲܢ", "ܒܬܼܘܼܩܵܢܹܗ ܒܢܘܿܡܹ̈ܐ ܬܠܵܬܼܵܐ ܀", ":ܒܬܼܘܼܩܵܢܵܐ ܕܨܲܠܡܹܗ ܕܐܵܕܼܵܡ", "ܐܲܝܟ ܕܲܒܼܐ̄ܪܵܙܵܐ ܐܲܠܸܦ ܠܲܢ.", ":ܗܵܝ̇ ܕܲܒܼܨܲܠܡܲܢ ܘܲܕܼܡܘܿܬܲܢ", "ܒܢܘܿܡܹ̈ܐ ܬܠܵܬܼܵܐ ܫܵܘܕܲܥ ܠܲܢ ܀", ":ܐܝܼܬܼܘܼܬܼܵܬܐ ܕܠܵܐ ܫܘܼܪܵܝܵܐ", "ܕܐܲܒܼܵܐ ܘܲܒܼܪܵܐ ܘܪܘܼܚܩܘܼܕܼܫܵܐ.", ":ܒܨܲܠܡܹܗ ܕܐܵܕܼܵܡ ܐܸܬܼܝܲܩܲܪ", "ܐܲܝܟ ܕܲܒܼܐ̄ܪܵܙܵܐ ܟܠ ܕܲܗܘ̤ܵܐ ܀", ":ܘܐܸܠܵܐ ܠܡܲܢ̣ܘܼ ܩܵܪܹ̇ܐ ܗ̄ܘ̣ܵܐ", "ܒܫܲܘܝܘܼܬܼܵܐ ܕܥܲܡ ܪܲܒܿܘܼܬܹܗ.", ":ܕܲܒܼܨܲܠܡܲܢ ܕܹܝܢ ܬܵܘ ܢܸܥܒܸܿܕܼ", "ܠܵܐ ܐܵܡܲ̇ܪ ܗ̄ܘ̣ܵܐ ܠܡܲܠܲܐܟܹ̈ܐ ܀", ":ܒܗܵܕܹܐ ܕܨܲܠܡܲܢ ܐܲܠܸܦ ܠܲܢ", "ܥܲܠ ܦܘܼܪܫܵܢܵܐ ܕܲܩܢܘܿܡܹ̈ܐ.", ":ܘܲܒܼܗܵܝ̇ ܕܲܕܼܡܘܼܬܼܵܐ ܕܝܼܠܲܢ", "ܥܲܠ ܫܲܘܝܼܬܹܗ ܕܲܟܼܝܵܢܵܐ ܀", ":ܬܵܘ ܠܲܡ ܢܸܥܒܸܿܕܼ ܒܲܪܢܵܫܵܐ", "ܘܢܹܐܣܘܼܪ ܒܹܗ ܟܠܡܵܐ ܕܲܗܘ̤ܵܐ.", ":ܕܒܲܐ̄ܚܝܵܢܘܼܬܼܗܘܿܢ ܕܲܠܘܵܬܹܗ", "ܒܚܘܼܒܵܐ ܢܡܲܠܘܿܢ ܣܘܼܢܩܵܢܵܘ̈ܗܝ ܀", ":ܘܲܥܒ݂ܲܕܼ ܐܲܠܵܗܵܐ ܒܨܲܠܡܹܗ", "ܠܐܵܕܼܵܡ ܥܲܦܪܵܐ ܡ̣ܢ ܐܲܪܥܵܐ.", ":ܘܲܢܦܲܚ̣ ܒܹܗ ܢܲܦܫܵܐ ܠܚܲܝܹ̈ܐ", "ܟܝܵܢܵܐ ܚܲܝܵܐ ܘܲܡܠܝܼܠܵܐ ܀", ":ܐܹܝܘ ܚܘܼܒܵܐ ܕܲܠܘܵܬܼ ܓܸܢܣܲܢ", "ܐܹܝܘ ܐܝܼܩܵܪܹܗ ܕܬܼܘܼܩܵܢܲܢ.", ":ܕܚܲܝܘܼܬܼܵܐ ܕܐܲܫܪܝܼ ܒܓܼܵܘܲܢ", "ܡ̣ܢ ܚܘܼܒܹܿܗ ܨܒܼܵܐ ܘܲܢܦܲܚ̣ ܒܲܢ ܀", ":ܐܹܝܘ ܟܝܵܢܵܐ ܕܠܵܐ ܪܘܼܟܵܒܼܵܐ", "ܕܐܝܼܬܼܘܼܬܹܗ ܠܵܐ ܡܸܢܼܡܲܫܚܵܐ.", ":ܕܟܼܕܲ ܕܡܲܬܼܩܸܢ ܠܹܗ ܠܲܟܼܝܵܢܲܢ", "ܒܐܝܼ̈ܕܲܝܵܐ ܘܦܘܼܡܵܐ ܥܲܒܼ݂ܕܲܢ ܀", ":ܠܵܐ ܥܲܒܼ݂ܕܲܢ ܐܲܝܟ ܚܲܝ̈ܘܵܬܼܵܐ", "ܕܵܗܘ̤ܵܐ ܕܲܟܼܪܹ̈ܐ ܘܢܸܩ̈ܒܼܵܬܼܵܐ.", ":ܕܐܵܕܼܵܡ ܩܲܕܿܝܼܡ ܒܲܒܼܪܝܼܬܹܗ", "ܘܗܵܝܕܲܝܹܢ ܚܵܘܵܐ ܡ̣ܢ ܐܸܠܥܹܗ ܀", ":ܬܲܩܸܢ ܠܐܵܕܼܵܡ ܩܲܕܼܡ̇ܝܑܬܼ", "ܘܗܵܝܕܹܿܝܢ ܠܐܲܢ̄ܬܿܬܼܵܐ ܡ̣ܢ ܐܵܕܼܵܡ.", ":ܕܢܹܐܠܲܦ ܚܲܝܠܵܐ ܕܥܵܒܼܘܿܕܹܗ", "ܕܗܘ̤ܝܘܼ ܕܨܲܒܸܿܬܼ ܬܘܼܩܵܢܹܗ ܀", ":ܓܒ݂ܲܠ ܠܲܡ ܡ̇ܪܝܵܐ ܐܲܠܵܗܵܐ", "ܠܐܵܕܼܵܡ ܥܲܦܪܵܐ ܡ̣ܢ ܐܲܪܥܵܐ.", ":ܘܣܵܡܹ̣ܗ ܒܦܲܪܕܲܝܣܵܐ ܕܲܥܕܹܢ", "ܕܢܸܗܘܸܐ ܒܓܼܵܘܹܗ ܝܵܪܘܿܬܼܵܐ ܀", ":ܒܥܘܼܡܪܵܐ ܦܲܐܝܵܐ ܘܲܪܓܼܝܼܓܼܵܘ", "ܣܵܡ̣ܹܗ ܠܐܵܕܼܵܡ ܐܲܝܟ ܨܲܠܡܹܗ.", ":ܕܲܥܒܼܝܼܕܹ̈ܐ ܒܝܲܕܼ ܩܲܪܝܼܒܼܵܐ", "ܒܚܘܼܒܵܐ ܢܸܩܪܘܿܢ ܥܵܒܼ̇ܘܿܕܼܵܐ ܀", ":ܕܵܡܹ̇ܐ ܨܲܒܡܹܗ ܠܒܼܵܪܘܿܝܵܐ", "ܠܹܗ ܒܲܫܡܵܐ ܠܵܘ ܒܲܟܼܝܵܢܵܐ.", ":ܕܐܲܫܠܛܹܗ ܥܲܠ ܟܠ ܕܐܲܬܼܩܸܢ", "ܐܲܝܟ ܒܵܪܘܿܝܵܐ ܥܲܠ ܕܝܼܠܹܗ ܀", ":ܗܵܘܹ̇ܐ ܐܲܒܼܵܐ ܡ̇ܐ ܕܐܵܘܠܸܕܼ", "ܘܝܵ̇ܠܹܕܼ ܝܲܠܕܵܐ ܕܕܼܵܡܹ̇ܐ ܠܹܗ.", ":ܐܲܝܟ ܐܲܒܼܵܐ ܕܐܵܘܠܸܕܼ ܠܲܒܼܪܵܐ", "ܒܲܟܼܝܵܢܹܗ ܕܠܵܐ ܫܘܼܪܵܝܵܐ ܀", ":ܗܘ̤ ܒܙܲܒܼܢܵܐ ܗܵܘܹ̇ܐ ܐܲܒܼܵܐ", "ܘܲܒܼܙܒܼܢܵܐ ܝܵ̇ܠܹܕܼ ܝܲܠܕܵܐ.", ":ܐܝܼܬܼܝܵܐ ܕܠܵܐ ܙܲܒܼܢܵܐ ܐܵܘܠܸܕܼ", "ܘܠܲܝܬܿ ܙܲܒܼܢܵܐ ܒܹܝܬܼ ܠܹܗ ܠܝܲܠܕܹܿܗ ܀", ":ܥܵܒܹ̇ܿܕܼ ܡܸܕܹܿܡ ܡ̣ܢ ܡܸܕܹܿܡ", "ܘܟܲܕܼ ܠܵܐ ܐܝܼܬܵܘܗܝ ܡܲܬܼܩܸܢ ܠܹܗ.", ":ܐܲܝܟ ܥܵܒܼ̇ܘܿܕܼܵܐ ܕܐܲܝܬܿܝܼ ܟܠ", "ܠܲܗܘܵܝܵܐ ܡ̣ܢ ܠܵܐ ܡܸܕܹܿܡ ܀", ":ܥܵܒܹ̇ܕܼ ܡܸܕܹܿܡ ܡ̣ܢ ܡܸܕܹܿܡ", "ܘܡܸܬܿܕܲܡܸܐ ܠܹܗ ܠܒܼܵܪܘܿܝܵܐ.", ":ܟܠ ܕܲܗܘ̤ܵܐ ܒܐܲܪܥܵܐ ܚܵܐ̇ܲܪ", "ܘܕܝܼܠܹܗ ܚܝܪܹܗ ܒܲܫܡܲܝܵܐ ܀", ":ܕܲܒܼܚܲܕܼ ܪܸܡܙܵܐ ܕܲܚܝܵܪܹܗ", "ܠܐܲܬܼܪܹܗ ܒܵܥܹ̇ܐ ܥܸܠܵܝܵܐ.", ":ܒܗܵܠܹܝܢ ܕܵܡܹ̇ܐ ܥܲܦܪܵܢܵܐ", "ܐܲܝܟ ܕܲܒܼܐ̄̈ܪܵܙܵܐ ܠܒܼܵܪܘܿܝܵܐ ܀", ":ܕܟܲܕܼ ܬܘܼܒܼ ܒܡܸܠܬܼܵܐ ܘܚܲܝܘܬܼܵܐ", "ܦܵܩܹ̇ܕܼ ܐܵܦ ܗܘ̤ ܠܲܟܼܝܵܢܹ̈ܐ.", ":ܒܲܫܡܵܐ ܕܨܲܒܡܵܐ ܫܐܝܼܠܵܐܝܼܬܼ", "ܟܲܢܝܹܗ ܠܐܵܕܼܵܡ ܩܲܕܼܡ̇ܝܵܐ ܀", ":ܘܗܘ̤ܵܬܐ ܨܲܠܡܵܐ ܒܲܥܒܼܵܕܼܵܐ", "ܒܲܡܫܝܼܚܵܐ ܐܵܕܼܵܡ ܕܲܬܼܪܹܝܢ.", ":ܗܵܪܟܵܐ ܫܸܩܠܲܬ̤ ܫܘܼܠܵܡܵܐ", "ܗܵܝ̇ ܕܲܒܼܨܲܠܡܲܢ ܬܵܘ ܢܸܥܒܸܿܕܼ ܀", ":ܕܫܲܩ̣ܠܹܗ ܠܨܲܠܡܹܗ ܒܵܪܘܿܝܵܐ", "ܘܥܲܒܼܕܹܿܗ ܥܘܼܡܪܵܐ ܠܐܝܼܩܵܪܹܗ.", ":ܒܲܡܫܝܼܚܵܐ ܗܘ̤ܵܘ ܒܲܥܒܼܵܕܼܵܐ", "ܡܘܼܠܟܵܢܹ̈ܐ ܕܲܠܘܵܬܼ ܐܵܕܼܵܡ ܀", ":ܕܲܩ̣ܪܵܝܗܝ ܨܲܠܡܹܗ ܘܐܸܬܼܚܲܒܲܠ", "ܗܦ݂ܲܟ ܘܐܸܬܼܚܲܕܲܬܼ ܒܲܡܫܝܼܚܵܐ ܀", ":ܒܝܲܕܼ ܥܸܠܬܼܵܐ ܕܨܲܠܡܹܗ ܕܐܵܕܼܵܡ", "ܬܢ̣ܵܐ ܪܲܒܿܘܼܬܹܗ ܕܦܲܪܕܲܝܣܵܐ.", ":ܕܐܵܕܼܵܡ ܢܸܕܲܥ ܐܝܼܩܵܪܹܗ", "ܕܒܲܐܬܼܪܵܐ ܫܒܼܝܼܚܵܐ ܣܵܐܹ̇ܡ ܠܹܗ ܀", ":ܥܒ݂ܲܕܼ ܠܲܡ ܡ̇ܪܝܵܐ ܐܲܠܵܗܵܐ", "ܦܲܪܕܲܝܣܵܐ ܒܲܥܕܹܢ ܠܘܼܩܕܵܡ.", ":ܘܐܵܘܥܝܼ ܒܓܼܵܘܹܗ ܐܝܼܠܵܢܹ̈ܐ", "ܕܥܵܗ̇ܢܝܼܢ ܣܲܓܼܝܼ ܠܡܹܐܟܼܘܼܠܬܵܐ ܀", ":ܚܲܕܼ ܕܹܝܢ ܡܸܢܗܘܿܢ ܕܐܝܼܠܵܢܹ̈ܐ", "ܣܵܡ̣ ܒܲܡܨܲܥܬܹܗ ܕܦܲܪܕܲܝܣܵܐ.", ":ܘܲܩܪ̣ܵܝܗܝ ܐܝܼܠܵܢܵܐ ܕܚܲܝܹ̈ܐ", "ܕܢܸܩܢܸܐ ܒܹܗ ܐܵܕܼܵܡ ܚܲܝܹ̈ܐ ܀", ":ܢܨ݂ܲܒܼ ܕܹܝܢ ܐܝܼܠܵܢܵܐ ܐ̄ܚܪܹܿܢܵܐ", "ܘܲܩܪ̣ܵܝܗܝ ܝܵ̇ܕܲܥ ܘܵܠ̈ܝܵܬܼܵܐ.", ":ܕܝܼܕܲܥܬܼܵܐ ܕܟܲܣܝܵܐ ܒܐܵܕܼܵܡ", "ܒܦܹܐܪܵܐ ܕܡܸܢܹܗ ܡܸܬܼܕܼܠܝܵܐ ܀", ":ܬܢ̣ܵܐ ܥܲܠ ܢܸܒܼܥܵܐ ܕܢܵܦܹ̇ܩ ܗ̄ܘ̣ܵܐ", "ܡ̣ܢ ܦܲܪܕܲܝܣܵܐ ܘܡܲܫܩܸܐ ܠܹܗ.", ":ܕܡ̣ܢ ܪܲܒܿܘܼܬܹܗ ܡܸܬܼܦܲܪܫܝܼܢ", "ܐܲܪܒܿܥܵܐ ܢܸܒܼܥܹ̈ܐ ܠܟܼܠ ܦܸܢ̈ܝܵܢ ܀", ":ܢܲܗܪܵܐ ܩܲܕܼܡ̇ܝܵܐ ܦܝܼܫܘܿܢ", "ܕܚܵܕܲܪ ܠܐܲܪܥܵܐ ܕܲܚܘܝܼܠܵܐ.", ":ܕܬܲܡ̇ܢ ܕܲܗܒܼܵܐ ܘܒܹܪ̈ܘܿܠܹܐ", "ܘܟܹܐܦܹ̈ܐ ܘܛܲܒܼܥܹ̈ܐ ܢܲܗܝܼܪܹ̈ܐ ܀", ":ܢܲܗܪܵܐ ܬܸܢܝܵܢܵܐ ܓܝܼܚܘܿܢ", "ܕܡܲܫܩܸܐ ܠܐܲܪܥܵܐ ܕܟܼܘܼܫܵܝܹ̈ܐ.", ":ܘܲܒܼܫܸܩܥܵܐ ܕܡܸܢܹܗ ܡܲܚܸܐ", "ܠܡܸܨܪ̈ܵܝܣܹܐ ܘܡܸܕܼܝܵܢܵܝܹ̈ܐ ܀", ":ܢܲܗܪܵܐ ܕܲܬܠܵܬܼܵܐ ܕܸܩܠܲܬܼ", "ܕܲܥܒܼܝܼܕܼ ܐܝܼܙ ܓܲܕܵܐ ܠܐܵܬܼܘܿܪ.", ":ܘܡܸܬܼܬܼܒܲܣܡܝܼܢ ܡ̣ܢ ܚܲܠܝܘܼܬܹܗ", "ܟܠܗܘܿܢ ܥܲܡܡܹ̈ܐ ܕܲܚܕܼܵܪܵܘܗܝ ܀", ":ܦܪܵܬܼ ܕܹܝܢ ܢܲܗܪܵܐ ܪܒܼܝܼܥܵܝܵܐ", "ܕܥܵܒܲ̇ܪ ܒܲܡܨܲܥܬܼܵܗ̇ ܕܐܲܪܪܥܵܐ.", ":ܘܝܵܗܹ̇ܒܼ ܢܲܦܫܹܗ ܠܦܲܠܵܝܹ̈ܐ", "ܕܲܢܪܲܟܿܒܼܘܼܢ ܒܹܗ ܐܲܪ̈ܥܵܬܼܵܐ ܀", "ܠܵܘ ܕܲܢܫܲܒܲܚ ܦܲܪܕܲܝܣܵܐ.", "ܐܸܫܬܲܥܝܼ ܢܒܼܝܼܵܐ ܗܵܠܹܝܢ.", "ܘܠܵܘ ܕܲܢܩܲܠܸܣ ܪܲܒܿܘܼܬܼܵܐ:", "ܕܢܲܗܪ̈ܵܘܵܬܼܵܐ ܕܲܒܼܓܼܵܘܹܗ ܀", ":ܠܚܲܝܠܹܗ ܕܒܼܵܪܘܿܝܵܐ ܐܲܘܪܸܒܼ", "ܕܲܦܫܝܼ̈ܩܵܢ ܠܹܗ ܥܲܣ̈ܩܵܬܼܵܐ.", ":ܕܐܲܝܟܲܢ ܢܸܒܼܥܹܗ ܕܦܲܪܕܲܝܣܵܐ", "ܒܓܼܵܘ ܝܲܡܵܐ ܥܵܒܲ̇ܪ ܨܹܐܕܲܝܢ ܀", ":ܥܵܒܼ̇ܪܝܼܢ ܡܲܝ̈ܵܐ ܒܓܼܵܘ ܝܼܡܲܡܹ̈ܐ", "ܘܠܵܐ ܚܵܠܛ̇ܝܼܢ ܡܲܝܵ̈ܐ ܒܡܲܝܵ̈ܐ.", ":ܘܣܵܗ̇ܕܵܐ ܗܵܕܹܐ ܠܪܲܒܿܘܼܬܹܗ", "ܕܚܲܝܠܹܗ ܐܲܬܼܩܸܢ ܟܠܡܸܕܹܿܡ ܀", ":ܐܹܝܘ ܪܸܡܙܵܐ ܕܢܵܛܲ̇ܪ ܡܲܝ̈ܵܐ", "ܒܓܼܵܘ ܡܲܝܵ̈ܐ ܐܲܝܟ ܕܲܒܼܡܵܐܝܵܐ.", ":ܘܠܵܐ ܚܵܠܹ̇ܛ ܡܲܝ̈ܵܐ ܕܲܥܕܹܢ", "ܒܡܲܝܵ̈ܐ ܫܓܼܝܼܫܹ̈ܐ ܕܲܬܼܗܘܿܡ̇ܐ ܀", ":ܥܒܼܵܕܹ̈ܐ ܚܲܪ̈ܫܹܐ ܘܫܲܬܿܝܼܩܹ̈ܐ", "ܩܵܥܹ̇ܝܢ ܟܠܫܵܥ ܥܲܠ ܚܲܝܠܹܗ.", "ܟܲܕܼ ܡܲܠܦܝܼܢ ܠܲܡܠܝܼܠܘܼܬܼܵܐ.", "ܕܗܵܐ ܥܵܒܼܘܿܕܼܵܐ ܒܲܥ̇ܒܼܵܕܵܘ̈ܗܝ ܀", ":ܝܘܼܠܦܵܢܵܐ ܕܡܠܸܐ ܚܲܝܹ̈ܐ", "ܓܠ̣ܵܐ ܠܲܢ ܫܲܪܒܹܿܗ ܕܦܲܪܕܲܝܣܵܐ.", ":ܘܬܲܫܥܝܼܬܼܵܐ ܕܥܲܠ ܐܝܼܠܵܢܵܐ", "ܠܲܡܠܝܼܠܘܼܬܼܵܐ ܩܲܪܸܒܼܬܲܢ ܀", ":ܒܥܸܠ̈ܠܵܬܼܵܐ ܨܒܼܵܐ ܕܲܢܚܲܟܸܿܡ", "ܒܵܪܘܿܝܵܐ ܠܲܡܠܝܼܠܘܼܬܲܢ.", ":ܘܐܲܝܟ ܕܲܠܫܲܒܼܪܹ̈ܐ ܒܠܘܼܚܵܡܵܐ", "ܠܚܹܐܪܘܼܬܼܵܐ ܕܒܲܢ ܐܵܘܕܲܥ ܠܲܢ ܀", ":ܠܪ̈ܘܼܚܵܢܹܐ ܒܝܲܕܼ ܬܘܼܩܵܢܵܘ̈ܗܝ", "ܐܲܠܸܦ ܕܐܝܼܬܼܝܵܐ ܗ̄ܘ̣ ܘܥܵܒܼܘܿܕܼܵܐ ܗ̄ܘ̣.", ":ܘܠܲܢ ܒܲܟܼܝܵܢܵܐ ܚܲܟܸܿܡ ܠܲܢ", "ܕܲܓܠ̣ܵܐ ܒܲܢ ܥܲܠ ܟܲܣܝܘܼܬܹܗ ܀", ":ܒܪܵܫܝܼܬܼ ܠܐܲܪܥܵܐ ܘܠܲܫܡܲܝܵܐ", "ܬܲܩܸܢ ܟܲܕܼ ܠܵܐ ܐܝܼܬܲܝܗܘܿܢ.", ":ܘܥܲܡܹܗ ܕܚܲܝܠܵܐ ܕܲܒܼܪܵܫܝܼܬܼ", "ܗܘ̤ܵܘ ܚܲܝܠܹ̈ܐ ܡܸܬܼܝܲܕܼܥܵܢܹ̈ܐ ܀", ":ܒܪ̣ܵܐ ܢܲܗܝܼܪܹ̈ܐ ܟܲܕܼ ܡܲܫܡܲܥ", "ܩܵܠܵܐ ܠܟܸܢܫܹ̈ܐ ܕܪ̈ܘܼܚܵܢܹܐ.", ":ܘܒܲܗܘܵܝܹܗ ܕܢܘܼܗܪܵܐ ܐܲܠܸܦ", "ܕܗܘ̤ ܨܲܒܸܿܬܼ ܠܲܩܢܘܿܡܲܝ̈ܗܘܿܢ ܀", ":ܥܒ݂ܲܕܼ ܡ̣ܢ ܡܲܝ̈ܵܐ ܠܲܪܩܝܼܥܵܐ", "ܘܐܲܛܥܸܢ ܡܲܝ̈ܵܐ ܠܥܸܠ ܡܸܢܹܗ.", ":ܘܨܲܒܿܬܹܗ ܒܛܲܒܼܥܹ̈ܐ ܢܲܗܝܼܪܹ̈ܐ", "ܨܸܒܼܬܵܐ ܕܚܵ̇ܫܚܵܐ ܠܲܡܠܝܼܠܹ̈ܐ ܀", ":ܟܲܢܸܫ ܡܲܝ̈ܵܐ ܡ̣ܢ ܐܲܪܥܵܐ", "ܠܩܸܒܼܝܵܐ ܕܝܲܡܡܹ̈ܐ ܘܲܬܼܗܘܿܡܹ̈ܐ.", ":ܘܨܲܒܿܬܼܵܗ̇ ܒܙܲܪ̈ܥܹܐ ܘܒܼܐܝܼܠܵܢܹ̈ܐ", "ܠܚܲܝܹ̈ܐ ܕܐ̄ܢܵܫܵܐ ܘܕܲܒܼܥܝܼܪܵܐ ܀", ":ܐܲܪܚܸܫܘ ܡܲܝ̈ܵܐ ܚܲܝ̈ܘܵܬܼܵܐ", "ܘܝܸܠܕܲܬ̤ ܐܲܪܥܵܐ ܟܠ ܓܸܢܣܝܼ̈ܢ.", ":ܘܲܒܼܬܼܘܼܩܵܢܹ̈ܐ ܫܲܬܿܝܼܩܹ̈ܐ", "ܚܲܟܸܿܡ ܣܲܓܿܝܼ ܠܲܡܠܝܼܠܹ̈ܐ ܀", ":ܥܒ݂ܲܕܼ ܠܲܟܼܝܵܢܲܢ ܡ̣ܢ ܐܲܪܥܵܐ", "ܘܲܢܦ݂ܲܚ ܒܲܢ ܪܘܼܚܵܐ ܕܚܲܝܹ̈ܐ.", ":ܘܲܒܼܚܘܼܒܵܐ ܕܲܠܘܵܬܼ ܓܸܢܣܲܢ", "ܐܸܣ݂ܲܪ ܚܲܪ̈ܫܹܐ ܘܲܡܠܝܼܠܹ̈ܐ ܀", ":ܗܵܠܹܝܢ ܟܠܗܘܿܢ ܬܘܼܩܵܢܹ̈ܐ", "ܟܣܹܝܢ ܗ̄ܘ̣ܵܘ ܡܸܡܬܼܘܿܡ ܒܝܼܕܲܥܬܹܗ.", ":ܘܲܠܓܸܠܝܵܐ ܐܲܝܬܿܝܼ ܐܸܢܘܿܢ", "ܘܚܵܘܝܼ ܚܘܼܒܹܿܗ ܠܩܸܢܝܵܢ̈ܘ̈ܗܝ ܀", ":ܩܲܕܿܝܼܡ ܗ̄ܘ̣ܵܐ ܕܹܝܢ ܨܸܒܼܝܵܢܹܗ", "ܠܬܼܘܼܩܵܢܵܘ̈ܗܝ ܥܲܡ ܐܝܼܬܼܘܼܬܹܗ.", ":ܘܝܵ̇ܕܲܥ ܗ̄ܘ̣ܵܐ ܥܲܕܼܠܵܐ ܢܸܒܼܪܸܐ", "ܕܲܟܼܡܵܐ ܟܝܵܢܹ̈ܐ ܥܵܒܹ̇ܕܼ ܗ̄ܘ̣ܵܐ ܀", ":ܡܦܵܣ ܗ̄ܘ̣ܵܐ ܕܲܬܼܪܹܝܢ ܬܘܼܩܵܢܹ̈ܐ", ":ܥܵܗ̇ܢܝܼܢ ܗ̄ܘ̣ܵܘ ܠܲܡܠܝܼܠܘܼܬܼܵܐ", ":ܥܘܼܡܪܵܐ ܕܐܲܪܥܵܐ ܠܡܵܝܘܿܬܹ̈ܐ", "ܘܲܫܡܲܝܵܐ ܠܠܵܐ ܡ̇ܝܘܿܬܹ̈ܐ ܀", "ܝܵ̇ܕܲܥ ܗ̄ܘ̣ܵܐ ܚܘܼܫܵܒܲܝ̈ܗܘܿܢ:", "ܕܲܡܠܝܼܠܹ̈ܐ ܥܲܕܼܠܵܐ ܢܸܗܘܘܿܢ.", ":ܘܲܓܲܠ̈ܝܵܢ ܗ̄ܘܲܝ̈ ܠܹܗ ܟܲܣ̈ܝܵܬܼܵܐ", "ܕܲܒܼܵܬܲܪ ܙܲܒܼܢܵܐ ܡܸܣܬܲܥܪ̈ܵܢ ܀", ":ܒܟܼܠ ܕܲܗܘ̤ܵܐ ܡܸܬܼܒܲܩܸܐ ܗ̄ܘ̣ܵܐ", "ܥܲܕܼܠܵܐ ܢܹܐܬܸܐ ܠܲܗܘܵܝܵܐ.", ":ܘܲܡܣܲܝܟܼܝܼܢ ܗ̄ܘ̣ܵܘ ܒܝܼܕܲܥܬܹܗ", "ܥܒܼܵܕܹ̈ܐ ܕܡܸܢܹܗ ܗܵܘܹ̇ܝܢ ܗ̄ܘ̣ܵܘ ܀", ":ܠܵܘ ܣܘܼܢܩܵܢܹܗ ܐܸܬܼܡܲܠܝܼ", "ܕܠܲܝܬܿܝܼ ܒܪܝܼܬܼܵܐ ܠܲܗܘܵܝܵܐ.", ":ܨܸܒܼܝܵܢܹܗ ܟܲܣܝܵܐ ܚܵܘܝܼ", "ܕܲܟܼܡܵܐ ܪܵܚܹ̇ܡ ܠܩܸܢܝܵܢܵܘ̈ܗܝ ܀", ":ܗܘ̤ ܢܸܒܼܥܵܐ ܗ̄ܘ̣ ܕܲܡܠܸܐ ܚܲܝܹ̈ܐ", "ܕܲܩܢܸܐ ܗ̄ܘ̣ ܚܲܝܼ̈ܐ ܒܲܟܼܝܵܢܹܗ.", ":ܘܡ̣ܢ ܠܵܐ ܡܸܕܲܡ ܬܲܩܸܢ ܟܠ", "ܘܝܲܗ̣̄ܒܼ ܚܲܝܘܼܬܼܵܐ ܒܲܠܝܼܠܹ̈ܐ ܀", ":ܥܘܼܬܼܪܹܗ ܐܝܼܬܼܵܘܗܝ ܨܸܒܼܝܵܢܹܗ", "ܘܓܲܙܹܗ ܪܲܒܵܐ ܚܘܼܫܵܒܹܗ.", ":ܘܟܲܕܼ ܠܵܐ ܫܲܐ̣ܠܘܼܗܝ ܢܵܣܘܿܒܹ̈ܐ", "ܦܬ݂ܲܚ ܣܝܼܡܵܬܹ̈ܗ ܘܐܲܥܬܲܪ ܟܠ ܀", ":ܦܪܝܼܣ ܚܘܼܒܹܿܗ ܥܲܠ ܒܸܪ̈ܝܵܬܹܗ", "ܘܣܵܥܲ̇ܪ ܟܠܝܘܿܡ ܩܸܢܝܵܢܵܘ̈ܗܝ.", ":ܘܢܵܛܲ̇ܪ ܪܸܡܙܹܗ ܠܲܟܼܝܵܢܹ̈ܐ", "ܡܠܝܼܠܹ̈ܐ ܘܚܲܪ̈ܫܹܐ ܫܲܘܝܵܐܝܼܬܼ ܀", ":ܣܵܡ̣ ܢܵܡܘܿܣܵܐ ܠܡܵܝܘܿܬܹ̈ܐ", "ܕܐܸܢ ܢܵܛ̇ܪܝܼܢ ܠܹܗ ܚܵܐܹ̇ܝܢ ܒܹܗ.", ":ܘܐܲܩܝܼܡ ܚܲܝܠܹܗ ܪܘܼܚܵܢܵܐ", "ܠܬܸܫܡܸܫܬܵܐ ܕܣܘܼܢܩܵܢܲܝ̈ܗܘܿܢ ܀", ":ܗܵܠܹܝܢ ܡܸܡܬܼܘܿܡ ܣܝܼ̈ܡܵܢ ܗ̣̄ܘܲܝ̈", "ܕܡܸܣܬܲܥܪ݁ܵܢ ܐܲܝܟ ܨܸܒܼܝܵܢܹܗ.", ":ܘܒܼܝܼܕܲܥܬܼܵܐ ܕܠܵܐ ܡܸܬܿܕܲܪܟܵܐ", "ܬܲܚܸܡ ܙܲܒܼܢܹ̈ܐ ܠܲܥ̇ܒܼܵܕܼܵܘ̈ܗܝ ܀", ":ܟܠܗܘܿܢ ܟܲܟܼܪܸܙ ܟܲܣܝܘܼܬܹܗ", "ܒܓܲܠ̈ܝܵܬܼܵܐ ܕܲܥܒܼܵܕܼ ܐܝܼܕܼܵܘ̈ܗܝ.", ":ܟܲܕܼ ܬܵܢܹ̇ܝܢ ܥܲܠ ܪܲܒܿܘܼܬܹܗ", "ܫܸܡܫܵܐ ܘܣܲܗܪܵܐ ܒܪ̈ܲܗܛܲܝܗܘܿܢ ܀", ":ܠܹܗ ܚܲܝܵܒܼܝܼܢ ܬܘܼܩܵܢܵܘ̈ܗܝ", "ܬܵܘܕܲܝܼܬܼܵܐ ܥܲܠ ܡ̇ܘܗܲܒܼܬܹܗ.", ":ܕܲܒܼܪ̈ܲܚܡܹܐ ܨܲܒܸܿܬܼ ܐܸܢܘܿܢ", "ܒܚܘܼܒܵܐ ܢܵܘܕܿܘܿܢ ܠܐܝܼܬܼܘܼܬܹܗ ܀", ":ܠܵܘ ܣܘܼܢܩܵܢܹܗ ܡܸܬܼܡܲܠܸܐ", "ܡ̣ܢ ܬܵܘܕܲܝܼܬܼܵܐ ܕܲܥܒܼܝܼܕܹ̈ܐ.", ":ܬܵܘܕܲܝܼܬܼܵܐ ܠܲܢ ܝܘܼܬܼܪܵܢܵܐ ܗ̄ܝܼ", "ܘܠܹܗ ܕܝܼܠܹܗ ܠܵܐ ܡܸܬܼܒܲܥܝܵܐ ܀", ":ܡܲܢ̣ܘܼ ܩܲܠܸܣ ܠܲܟܼܝܵܢܹܗ", "ܟܲܕܼ ܐܝܼܬܼܵܘܗܝ ܗ̄ܘ̣ܵܐ ܡܬܼܘܿܡ̇ܐܝܼܬܼ.", ":ܘܡܲܢ ܩܲܪܸܒܼ ܠܹܗ ܬܸܫܒܿܘܿܚܬܵܐ", "ܥܲܕܼܠܵܐ ܢܸܒܼܪܸܐ ܒܸܪ̈ܝܵܬܼܵܐ ܀", ":ܫܘܼܒܼܚܹܗ ܐܝܼܬܼܵܘܗܝ ܒܲܟܼܝܵܢܹܗ", "ܘܪܘܼܡܪܵܡܹܗ ܥܲܡ ܐܝܼܬܼܘܼܬܹܗ.", ":ܘܠܵܐ ܙܲܥܲܪ ܐܵܦܠܵܐ ܝܵܪܹܒܼ", "ܕܪܵܡ ܗ̄ܘ̣ ܟܝܵܢܹܗ ܡ̣ܢ ܗܵܠܹܝܢ ܀", ":ܠܲܢ ܗ̄ܘ̣ ܡ̇ܘܪܸܒܼ ܟܲܕܼ ܩܵܪܹܐ", "ܘܲܡܩܲܪܸܒܼ ܠܲܢ ܠܝܼܕܲܥܬܹܗ.", ":ܕܡ̇ܐ ܕܝܼܕܲܥܢܵܝܗܝ ܢܸܬܸܿܠ ܠܲܢ", "ܡܲܠܟܿܘܼܬܼܵܐ ܚܠܵܦ ܬܵܘܕܲܝܼܬܼܵܐ ܀", ":ܒܚܘܼܒܵܐ ܕܢܲܦܫܵܐ ܢܵܘܕܸܿܐ ܠܹܗ", "ܠܥܵܒܼ̇ܘܿܕܼܵܐ ܥܲܠ ܬܘܼܩܵܢܵܘ̈ܗܝ.", ":ܕܡܸܛܠܵܬܲܢ ܬܲܩܸܢ ܟܠ", "ܠܹܗ ܬܵܘܕܲܝܼܬܼܵܐ ܡ̣ܢ ܟܝܼܠܹܗ ܀"]}