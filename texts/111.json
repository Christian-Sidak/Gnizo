{"title": "On Joseph (Memra 3)", "subtitle": "Memre on Joseph", "syriacTitle": "ܡܺܐܡܪܳܐ ܕܰܬܠܳܬ݂ܳܐ ܕܥܰܠ ܝܰܘܣܶܦ", "author": "Jacob of Serugh", "text": ["ܡܺܐܡܪܳܐ ܕܰܬܠܳܬ݂ܳܐ ܕܥܰܠ ܝܰܘܣܶܦ", "ܟܰܕ ܐܶܙܕܰܒܰܢ ܡܶܢ ܐܰܚܰܘ̈ܗ̱ܝ ܕܩܰܕܺܝܫܳܐ ܡܳܪܝ ܝܰܥܩܽܘܒ", "ܒܽܐܘܪܚܶܗ ܕܝܰܘܣܶܦ ܢܰܓܼܕܰܢܝ̱ ܡܺܐܡܪܳܐ ܠܰܡܗܰܠܳܟܽܘ", "ܒܳܟ ܡܳܪܝ̱ ܬܼܢܽܘܚ ܡܶܠܬ݂ܐ ܕܠܰܐܝܳܐ ܥܰܡ ܫܰܦܺܝܪܳܐ", "ܒܽܘܟܪܳܗܿ ܕܪܳܚܶܝܠ ܬܽܘܒ ܨܶܝܕ ܓܽܘܒܳܐ ܩܼܪܳܢܝ̱ ܠܰܚܙܳܬ݂ܐ", "ܡܳܪܶܗ ܕܝܰܥܩܽܘܒ ܒܳܟ ܐܿܶܡܰܠܶܠ ܥܰܠ ܚܰܒܺܝܒܶܗ", "ܐܰܢ̱ܬ ܗ̱ܽܘ ܓܰܙܳܐ ܕܟ݂ܽܠܗܽܘܢ ܡܺܐܡܪ̈ܶܐ ܕܫܰܪܺܝܪ̈ܳܬ݂ܐ", "ܘܡܶܢܳܟ ܫܿܳܩܠܳܐ ܡܶܠܬ݂ܐ ܚܰܝܠܳܐ ܠܰܡܰܡܠܳܠܽܘ", "ܒܳܟ ܦܳܪܽܘܩܳܐ ܐܶܚܿܙܶܐ ܠܝܰܘܣܶܦ ܕܰܟܡܳܐ ܫܰܦܺܝܪ", "ܕܰܠܒܰܪ ܡܶܢܳܟ ܠܳܐ ܐܺܝܬ ܡܶܕܶܡ ܕܺܐܝܬ ܠܶܗ ܫܽܘܦܪܳܐ", "ܙܺܝܘܶܗ ܕܫܶܡܫܳܐ ܡܩܿܰܒܠܳܐ ܥܰܝܢܳܐ ܘܠܳܒܫܳܐ ܢܽܘܗܪܳܐ", "ܘܡܶܢܶܗ ܢܿܳܣܒܳܐ ܕܬܼܶܦܪܽܘܫ ܓܰܘ̈ܢܶܐ ܘܠܨܽܘܪ̈ܳܬ݂ܐ", "ܘܠܳܐ ܠܶܗ ܠܫܶܡܫܳܐ ܚܿܳܙܝܳܐ ܥܰܝܢܳܐ ܐܶܠܳܐ ܐܶܢ ܒܶܗ", "ܗܽܘܼ ܡܿܰܠܒܶܫ ܠܳܗ̇ ܙܺܝܘܳܐ ܕܬܼܶܚܙܶܐ ܠܶܗ ܘܰܠܟܽܠܳܐ", "ܘܰܠܬܰܪܥܺܝܬ݂ܐ ܠܰܘ ܒܰܟܝܳܢܳܗܿ ܐܺܝܼܬ ܠܳܗ̇ ܢܽܘܗܪܳܐ", "ܐܶܠܳܐ ܡܶܢܳܟ ܫܿܳܩܠܳܐ ܬܼܡܰܠܶܠ ܥܰܠ ܟܰܣܝܽܘܬ݂ܟ݂", "ܡܶܢܳܟ ܩܼܰܒܶܠ ܝܰܘܣܶܦ ܙܺܝܼܘܳܐ ܕܢܼܶܗܘܶܐ ܫܰܦܺܝܪ", "ܒܳܟ ܬܶܨܛܰܒܼܰܬܝ ܡܶܠܬ݂ܶܗ ܕܣܰܢܝܳܐ ܕܬܶܬܼܢܶܐ ܫܽܘܦܪ̈ܰܘܗ̱ܝ", "ܚܙܰܘ ܦܳܪ̈ܽܘܫܶܐ ܒܰܐܝܠܶܝܢ ܓܰܘ̈ܢܶܐ ܨܺܝܼܪ ܗܘܼܳܐ ܝܰܘܣܶܦ", "ܕܰܒܣܰܡܡܳܢܰܘ̈ܗ̱ܝ ܕܰܒܪܳܐ ܐܰܙܠܼܶܓ ܟܽܠܶܗ ܫܽܘܦܪܶܗ", "ܫܼܕܳܝܗ̱ܝ ܗܘܼܳܐ ܚܣܳܡܳܐ ܒܓܽܘܒܳܐ ܘܶܐܬܼܬܢܺܝܚ ܕܰܣܥܼܰܪ ܕܺܝܠܶܗ", "ܐܰܝܟ ܕܰܙܩܺܝܦܳܐ ܠܩܰܒܪܳܐ ܥܼܰܠ ܗܘܼܳܐ ܘܢܳܚܼܘ ܙܳܩܽܘ̈ܦܶܐ", "ܩܰܒܪܶܗ ܚܣܳܡܳܐ ܒܓܽܘܒܳܐ ܟܰܕ ܚܰܝ ܐܰܝܟ ܕܰܠܡܺܝܬ݂ܳܐ", "ܘܰܢܩܼܰܫ ܟܰܦܳܐ ܕܰܢܒܰܙܰܚ ܒܶܗ ܐܰܝܟ ܕܰܒܡܳܪܰܢ", "ܐܶܬܼܟܰܢܰܫܘ ܗ̱ܘܰܘ ܕܢܼܶܐܟ݂ܠܽܘܢ ܠܰܚܡܳܐ ܐܰܚ̈ܰܝ ܝܰܘܣܶܦ", "ܐܰܝܟ ܒܰܕܝܳܨܳܐ ܠܥܶܠ ܡܶܢ ܩܰܒܪܳܐ ܕܺܐܝܬ ܒܶܗ ܚܰܝܳܐ", "ܘܰܐܟܡܳܐ ܕܗܳܠܶܝܢ ܡܶܬ݂ܐܡܪ̈ܳܢ ܗܘ̈ܰܝ ܡܶܢ ܐܰܟܬ݂ܳܢ̈ܶܐ", "ܒܗܿܳܝ ܫܳܪܽܘܬ݂ܐ ܕܝܶܠܼܕܰܬ݀ ܩܶܛܠܳܐ ܒܪܽܘܓ݂ܙܳܐ ܪܰܒܳܐ", "ܐܰܝܟܳܐ ܐܶܢܽܘܢ ܚܶܠܡ̈ܶܐ ܗܳܫܳܐ ܘܰܦܟܳܪ̈ܰܝܗܽܘܢ", "ܐܶܢ ܫܰܪܺܝܪܺܝܢ ܢܚܰܘܽܘܢ ܚܰܝܠܳܐ ܕܓܶܠܝܳܢܰܝ̈ܗܽܘܢ", "ܐܰܝܟܰܘ ܢܽܘܗܪܳܐ ܕܣܿܳܓܶܕ ܗܘܼܳܐ ܠܶܗ ܠܗܳܢ ܕܰܓܳܠܳܐ", "ܕܰܒܚܶܫܽܘܟ݂ܳܐ ܗܳܐ ܡܶܬܢܰܘܰܠ ܡܰܪܺܝܪܳܐܺܝܬ݂", "ܐܰܝܟܳܐ ܐܶܢܽܘܢ ܫܶܡܫܳܐ ܘܣܰܗܪܳܐ ܕܰܣܓܼܶܕܘ ܗ̱ܘܰܘ ܠܶܗ", "ܢܫܼܰܕܪܽܘܢ ܨܶܝܕܰܘܗ̱ܝ ܙܰܠܺܝܩܰܝ̈ܗܽܘܢ ܕܶܐܫܼܬܰܥܒܰܕܘ ܠܶܗ", "ܟܰܘܟ̈ܒܶܐ ܚܕܰܥܣܰܪ ܣܳܓ݂ܕܺܝܢ ܗ̱ܘܰܘ ܠܶܗ ܐܰܝܟ ܕܳܐܡܿܰܪ ܗܘܼܳܐ", "ܢܼܶܚܽܘܬ ܨܶܝܕܰܘܗ̱ܝ ܚܰܕ ܙܰܗܪܺܝܪܳܐ ܠܓܽܘܒܳܐ ܡܳܕܶܝܢ", "ܙܥܽܘܼܪ ܐܽܘܚܕܳܢܳܐ ܕܝܰܗܼܒܘ ܠܶܗ ܚܶܠܡ̈ܶܐ ܕܰܐܫܼܰܪ ܐܶܢܽܘܢ", "ܕܰܒܓ݂ܰܘ ܓܽܘܒܳܐ ܥܰܒܼܕܽܘܗ̱ܝ ܡܰܠܟܳܐ ܘܰܒܚܶܫܽܘܟ݂ܐ", "ܫܰܦܺܝܪܽ ܗ̱ܘ̣ ܠܶܗ ܐ̱ܬ݂ܪܳܐ ܐܰܠܺܝܼܨܳܐ ܕܡܶܫܬܰܩܰܦ ܒܶܗ", "ܕܰܠܪܳܡܽܘܬ݂ܳܐ ܒܥܽܘܡܩܳܐ ܦܐܼܶܐ ܠܶܗ ܕܬܼܶܗܘܶܐ ܫܳܕܝܳܐ", "ܐܰܝܟܳܐ ܗ̱ܳܝ ܟܰܦܶܗ ܕܶܐܙܰܕܩܼܦܰܬ݀ ܗܘܳܬ ܐܰܝܟ ܕܳܐܡܰܪ ܗܘܼܳܐ", "ܢܶܚܨܽܘܕ ܗܳܫܳܐ ܡܶܢ ܓܰܘ ܓܽܘܒܳܐ ܚܰܫ̈ܶܐ ܒܺܝ̈ܫܶܐ", "ܐܰܝܟܳܐ ܗ̱ܳܝ ܫܶܢܬ݂ܶܗ ܕܝܶܗܼܒܰܬ݀ ܗܘܼܳܬ ܠܶܗ ܪܺܝܫܳܢܽܘܬ݂ܐ", "ܢܶܕܡܰܟ ܗܳܫܳܐ ܒܓܽܘܒܳܐ ܘܢܶܚܙܶܐ ܐܰܝܟܳܐ ܫܰܠܺܝܛ", "ܫܰܦܺܝܪ ܗܽܘ ܠܶܗ ܚܶܫܟ݂ܶܗ ܕܓܽܘܒܳܐ ܕܰܡܫܰܢܶܩ ܠܶܗ", "ܕܰܒܚܶܙܘ̈ܳܢܶܐ ܕܕܰܓܳܠܽܘܬ݂ܐ ܬܽܘܒ ܠܳܐ ܢܶܛܥܶܐ", "ܡܒܰܙܚܺܝܼܢ ܗ̱ܘܰܘ ܒܶܗ ܐܰܝܟ ܙܳܩܽܘ̈ܦܶܐ ܒܒܰܪ ܐܰܠܳܗܳܐ", "ܕܩܰܒܼܪܽܘܗ̱ܝ ܘܰܣܒܼܰܪܘ ܕܰܡܪܰܕܘ ܠܗܽܘܢ ܡܶܢ ܫܽܘܠܛܳܢܶܗ", "ܘܟܰܕ ܡܶܬܒܰܙܰܚ ܗܿܰܘ ܫܰܪܺܝܪܳܐ ܡܶܢ ܕܰܓ̈ܳܠܶܐ", "ܘܰܡܡܰܝܩܺܝܢ ܒܶܗ ܘܣܳܒܪܺܝܢ ܕܰܥܼܢܰܕ ܘܰܐܘܦܼܺܝ ܫܰܪܒܶܗ", "ܘܟܰܕ ܐܽܘܠܨܳܢܳܐ ܒܚܶܫܟܶܗ ܕܓܽܘܒܳܐ ܩܼܳܡ ܥܰܠ ܝܰܘܣܶܦ", "ܘܗܳܐ ܕܢܼܶܫܪܰܟ ܠܶܗ ܠܚܶܒ̈ܠܶܐ ܕܡܰܘܬ݂ܐ ܒܰܐܬ݂ܪܳܐ ܚܽܘܪܒܳܐ", "ܐ̱ܪܳܙܶܗ ܕܰܒܪܳܐ ܣܼܰܥܪܶܗ ܒܓܽܘܒܳܐ ܘܝܰܗܼܒ ܠܶܗ ܐܺܝܕܳܐ", "ܕܢܰܘܣܶܦ ܗܘܼܳܐ ܠܶܗ ܫܽܘܦܪܳܐ ܒܨܰܠܡܶܗ ܕܒܰܪ ܐܰܠܳܗܳܐ", "ܘܰܐܟܡܳܐ ܕܗܳܠܶܝܢ ܡܶܬܰܐܡܪ̈ܳܢ ܗܘ̈ܰܝ ܨܶܝܕ ܫܰܦܺܝܪܳܐ", "ܕܠܳܐ ܢܶܣܼܬܰܪܰܕ ܡܶܢ ܚܶܫܽܘܟ݂ܐ ܕܓܽܘܒܳܐ ܝܰܘܣܶܦ", "ܡܺܝ̈ܠܶܐ ܐ̱ܚܪ̈ܳܢܶܐ ܐܺܝܬ ܠܳܟ ܬܼܶܪܕܶܐ ܒܽܐܘܪܚܶܗ ܕܰܒܪܳܐ", "ܘܰܐܬ݂ܪܶܗ ܕܓܽܘܒܳܐ ܠܳܐ ܡܣܿܰܝܶܟ ܠܳܟ ܬܼܶܫܬܰܠܰܡ ܒܶܗ", "ܠܡܶܨܪܶܝܢ ܐܺܝܬ ܠܳܟ ܬܺܐܙܰܠ ܝܰܘܣܶܦ ܬܰܬܩܶܢ ܬܰܡܳܢ", "ܐܰܬ݂ܪܳܐ ܠܡܳܪܳܟ ܕܳܐܦ ܗܽܘܼ ܠܬܰܡܳܢ ܣܺܝ̈ܡܳܢ ܐܰܦܰܘ̈ܗ̱ܝ", "ܚܽܘܬ ܣܰܒܰܪܳܝܗ̱ܝ ܠܰܐܬ݂ܪܳܐ ܕܡܰܪܺܝܕ ܡܶܢ ܟܽܘܘܳܢܳܐ", "ܕܗܳܐ ܐܳܬ݂ܶܐ ܠܶܗ ܣܳܦܪܳܐ ܕܡܿܰܠܶܦ ܫܰܪܺܝܪ̈ܳܬ݂ܐ", "ܙܶܠ ܐܶܡܰܪ ܠܳܗ̇ ܠܡܳܪܰܬ݀ ܚܰܪ̈ܫܶܐ ܕܗܳܐ ܡܰܛܺܝ ܠܶܗ", "ܗܿܰܘ ܕܰܒܚܰܝܠܶܗ ܡܦܰܪܣܶܐ ܟܽܠܳܗ̇ ܕܰܓܳܠܽܘܬ݂ܐ", "ܬܳܐ ܣܰܩ ܝܰܘܣܶܦ ܠܳܐ ܡܿܳܐܶܬ ܐܰܢ̱ܬ ܒܽܐܘܪܚܳܐ ܕܰܐܪܡܼܺܝܬ", "ܕܠܰܘ ܕܺܝܠܳܟ ܗܺܝ ܕܬܶܐܪܽܘܥ ܩܺܐܪܣܳܐ ܕܥܰܡ ܐܰܒܕܳܢܳܐ", "ܡܺܝ̈ܠܶܐ ܣܺܝܡ ܒܳܗܿ ܒܽܐܘܪܚܳܐ ܕܰܕܡܳܐ ܘܰܥܒܼܰܪ ܫܰܢܳܐ", "ܕܡܳܪܳܟ ܐܳܬܶܐ ܘܰܡܫܿܰܝܶܢ ܠܳܗ̇ ܒܩܶܛܠܶܗ ܪܰܒܳܐ", "ܠܡܶܨܪܶܝܢ ܬܺܐܼܙܰܠ ܕܽܐܘܪܚܶܗ ܕܰܒܪܳܐ ܠܬܰܡܳܢ ܐܺܝܬ݂ܝܗܿ", "ܘܣܺܝܼܡ ܒܳܗܿ ܚܰܫܳܐ ܕܡܰܠܟܳܐ ܩܛܺܝܠܳܐ ܕܰܡܫܿܰܥܒܶܕ ܠܳܗ̇", "ܙܶܠ ܐܶܡܰܪ ܠܳܗ̇ ܠܗܳܝ ܛܰܥܳܝܬܐ ܕܨܶܝܕܰܝܟܝ̱ ܐܳܬ݂ܶܐ", "ܪܳܥܝܳܐ ܪܰܒܳܐ ܕܰܢܿܦܰܩ ܢܼܶܒܥܶܐ ܠܰܐܒܺܝ̈ܕܳܬ݂ܐ", "ܣܰܩ ܡܶܢ ܓܽܘܒܳܐ ܘܰܐܩܶܠ ܪܶܗܛܳܟ ܥܰܠ ܣܰܒܪ̈ܳܬ݂ܐ", "ܕܽܐܘܪܚܳܐ ܪܗܺܝܒܳܐ ܘܩܶܛܠܳܐ ܪܰܒܳܐ ܡܶܙܕܰܝܰܚ ܒܳܗ̇", "ܗܳܠܶܝܢ ܐ̱ܪ̈ܳܙܶܐ ܠܛܰܠܝܳܐ ܚܣܺܝܡܳܐ ܒܓܽܘܒܳܐ ܣܼܰܥܪܽܘܗ̱ܝ", "ܘܰܠܓ݂ܘ ܡܶܨܪܶܝܢ ܬܰܪܨܽܘܗܿ ܠܽܐܘܪܚܳܐ ܐܰܝܟ ܕܶܐܡܼܰܪܢܰܢ", "ܘܟܰܕ ܩܿܳܝܡܳܐ ܗܘܼܳܬ ܕܬܼܶܣܥܽܘܪ ܕܺܝܠܳܗ̇ ܡܕܰܒܪܳܢܽܘܬ݂ܐ", "ܫܝܿܳܪܬܳܐ ܒܚܽܘܪܒܳܐ ܢܓܰܕ ܨܶܒܝܳܢܳܗ̇ ܕܣܳܥܽܘܪܽܘܬ݂ܐ", "ܐܬܼܰܘ ܬܰܓܳܪ̈ܶܐ ܡܶܕܝܰܢ̈ܳܝܶܐ ܘܰܡܼܛܰܘ ܬܰܡܳܢ", "ܐܺܝܢ ܒܰܫܪܳܪܳܐ ܕܬܰܐܓܳܪ̈ܶܐ ܗ̱ܘܰܘ ܐܰܝܟ ܕܰܒܩܽܘܫܬܳܐ", "ܠܗܳܠܶܝܢ ܦܰܐܝܳܐ ܐܳܦ ܬܶܐܓ݂ܘܪܬܳܐ ܘܰܫܡܳܐ ܛܳܒܳܐ", "ܕܣܺܝܼܡܬܳܐ ܪܰܒܬ݂ܳܐ ܠܡܶܨܪܶܝܢ ܐܰܚܼܶܬ݂ܘ ܕܰܣܢܺܝܩܳܐ ܗܘܼܳܬ݂", "ܡܰܪܓܳܢܺܝܬ݂ܐ ܓܒܺܝܼܬ݂ܐ ܕܪܰܒܳܐ ܘܫܳܘܝܳܐ ܛܺܝܡ̈ܶܝܗܿ", "ܐܰܝܟ ܒܰܩܛܺܝܪܳܐ ܡܶܬܰܬܒܥܺܝܢ ܗ̱ܘܰܘ ܕܰܩܪܽܘܒܘ̱ ܘܰܙܒܰܢܘ̱", "ܘܟܰܕ ܣܽܘܥܪܳܢܳܐ ܡܶܢ ܐܰܠܳܗܳܐ ܡܶܫܬܰܡܰܫ ܗܘܼܳܐ", "ܝܽܗ̱ܘܕܳܐ ܠܰܐܚܰܘ̈ܗ̱ܝ ܡܶܠܟܳܐ ܝܰܗ̱ܒ ܗܘܼܳܐ ܥܠܶܝܗܿ ܕܰܨܒܽܘܬ݂ܐ", "ܡܽܘܢ ܝܽܘܬ݂ܪܳܢܳܐ ܕܢܿܶܩܛܽܘܠ ܠܰܐܚܳܘܢ ܠܗܽܘܢ ܐܳܡܿܰܪ ܗܘܼܳܐ", "ܬܳܘ ܠܰܡ ܢܿܙܰܒܢܺܝܘܗ̱ܝ ܘܺܐܝܕܳܐ ܕܺܝܠܰܢ ܠܳܐ ܬܼܶܗܘܶܐ ܒܶܗ", "ܠܺܝܗܽܘܕܳܐ ܓܶܝܪ ܙܿܳܕܶܩ ܗܘܼܳܐ ܠܶܗ ܕܢܶܡܠܽܘܟ ܗܳܕܶܐ", "ܕܰܬܪܶܥܣܰܪܬ݂ܳܐ ܒܰܫܡܶܗ ܬܰܠܝܳܐ ܕܟܽܠܗܽܘܢ ܐܰܚܰܘ̈ܗ̱ܝ", "ܬܶܪܥܣܰܪ ܫܰܒ̈ܛܶܐ ܒܰܫܡܶܗ ܛܒܺܝܥܺܝܢ ܘܰܦܐܼܶܐ ܗܘܼܳܐ ܠܶܗ", "ܕܢܼܶܫܬܰܘܬܰܦ ܗܘܼܳܐ ܠܽܐܘܪܚܳܐ ܕܐ̱ܪ̈ܳܙܶܐ ܕܫܰܪܺܝܪ̈ܳܬ݂ܐ", "ܩܪܳܝܬܳܐ ܕܰܫܡܶܗ ܚܿܳܒܫܳܐ ܠܟ݂ܽܠܗܽܘܢ ܫܰܒ̈ܛܰܝ ܝܰܥܩܽܘܒ", "ܕܦܳܪܩܳܐ ܪܰܒܳܐ ܒܫܰܒܛܳܐ ܕܺܝܠܶܗ ܡܶܬ݂ܝܰܒܰܠ ܗܘܼܳܐ", "ܠܗܳܢܳܐ ܦܐܶܐ ܗܘܼܳܐ ܕܰܒܨܶܒܝܳܢܶܗ ܢܶܫܬܰܘܬܰܦ ܗܘܼܳܐ", "ܠܽܐܘܪܚܶܗ ܕܝܰܘܣܶܦ ܕܰܕܪܺܝܫܳܐ ܗܘܼܳܬ ܡܶܢ ܥܶܠܳܝܳܐ", "ܬܳܘ ܠܰܡ ܢܿܙܰܒܢܺܝܘܗ̱ܝ ܘܺܐܝܕܳܐ ܕܺܝܠܰܢ ܠܳܐ ܬܼܶܗܘܶܐ ܒܶܗ", "ܘܰܫܡܼܰܥܘ̱ ܗܳܠܶܝܢ ܘܶܐܬܛܰܝܰܒܘ̱ ܗ̱ܘܰܘ ܥܰܠ ܣܽܘܥܪܳܢܳܐ", "ܘܡܶܛܽܠ ܗܳܢܳܐ ܝܺܗܽܘܕܳܐ ܠܳܟ ܢܰܘܕܽܘܢ ܐܰܚܰܝ̈ܟ", "ܕܰܒܝܰܕ ܡܶܠܟܳܟ ܠܳܐ ܛܒܼܰܥܘ̱ ܒܰܕܡܶܗ ܕܗܿܰܘ ܙܰܟܳܝܳܐ", "ܬܳܘ ܠܰܡ ܢܿܙܰܒܢܺܝܘܗ̱ܝ ܘܰܫܡܼܰܥܘ̱ ܟܽܠܗܽܘܢ ܡܶܠܟܶܗ ܛܳܒܳܐ", "ܘܰܢܓ̣ܰܕܘ̱ ܐܰܣܼܩܽܘܗ̱ܝ ܡܶܢ ܓܰܘ ܓܽܘܒܳܐ ܕܢܼܶܙܕܰܒܰܢ ܗܘܼܳܐ", "ܘܟܰܕ ܐܰܠܳܗܳܐ ܫܼܰܕܪܶܗ ܠܡܶܨܪܶܝܢ ܡܶܛܽܠ ܦܽܘܪܣܳܐ", "ܝܽܗ̱ܘܕܳܐ ܫܰܪܺܝ ܒܗܿܳܝ ܕܶܐܬ݂ܦܰܩܰܕ ܡܶܢ ܐܰܠܳܗܳܐ", "ܕܢܼܶܚܽܘܬ ܢܣܺܝܼܡ ܣܰܒܥܳܐ ܠܟܰܦ̈ܢܶܐ ܐܶܫܼܬܰܕܰܪ ܗܘܼܳܐ", "ܘܟܰܕ ܠܳܐ ܢܼܶܨܒܽܘܢ ܗܽܘܼ ܡܶܢ ܐܽܘܪܚܶܗ ܠܳܐ ܦܿܳܐܶܫ ܗܘܼܳܐ", "ܩܕܳܡܰܝܗܽܘܢ ܓܶܝܪ ܐܶܫܼܬܰܕܰܪ ܗܘܼܳܐ ܐܰܟܡܳܐ ܕܰܟܬܺܝܼܒ", "ܟܰܕ ܨܶܒܝܳܢܗܽܘܢ ܒܺܝܼܫܳܐ ܒܕܺܝܠܶܗ ܡܶܬܚܰܫܰܚ ܗܘܼܳܐ", "ܒܢ̈ܰܝ ܐܶܡܗ̈ܳܬ݂ܐ ܠܰܒܪܳܗܿ ܕܚܺܐܪܬܳܐ ܗ̱ܘܰܘ ܡܳܪ̈ܰܝܳܐ", "ܘܰܐܝܟ ܕܰܠܥܰܒܕܳܐ ܒܛܺܝ̈ܡܶܐ ܙܰܒܢܽܘܗ̱ܝ ܡܰܪܳܚܳܐܺܝܬ݂", "ܫܠܸܶܐ ܒܰܪ ܚܺܐܪ̈ܶܐ ܟܰܕ ܡܶܙܕܰܒܰܢ ܘܠܳܐ ܡܪܰܛܶܢ ܗܘܼܳܐ", "ܕܰܠܗܰܘ ܡܳܪܳܐ ܕܰܗܘܼܳܐ ܥܰܒܕܳܐ ܡܶܬܕܰܡܶܐ ܗܘܼܳܐ", "ܥܿܳܐܶܠ ܢܶܣܰܒ ܢܺܝܪܳܐ ܕܥܰܒ̈ܕܶܐ ܘܠܳܐ ܡܒܰܓܶܢ ܗܘܼܳܐ", "ܕܐ̱ܪܳܙܶܗ ܕܰܒܪܳܐ ܡܩܿܰܪܶܒ ܗ̱ܘܼܳܐ ܠܶܗ ܠܰܟܒܺܝܫܽܘܬ݂ܐ", "ܡܶܫܬܰܥܒܰܕ ܗܘܼܳܐ ܟܰܕ ܚܺܐܪܽܘܬ݂ܗ ܒܶܗ ܢܛܺܝܼܪܳܐ ܗܘܼܳܬ݂", "ܐܰܝܟ ܗܿܳܝ ܕܰܒܪܳܐ ܕܰܗܘܼܳܐ ܥܰܒܕܳܐ ܘܒܰܪ ܚܺܐܪ̈ܶܐ ܗܘܼܳܐ", "ܫܠܸܶܐ ܘܡܶܙܕܰܒܰܢ ܘܫܿܳܩܠܺܝܢ ܛܺܝܡܰܘ̈ܗ̱ܝ ܘܰܡܩܿܰܒܶܠ ܗܘܼܳܐ", "ܕܟ݂ܽܠܗܶܝܢ ܕܰܒܪܳܐ ܢܶܬܚ̈ܰܙܝܳܢ ܒܶܗ ܒܟ݂ܽܠܳܗ̇ ܐܽܘܪܚܶܗ", "ܡܰܪܟܶܢ ܪܺܝܫܶܗ ܕܥܰܒܕܳܐ ܚܼܰܕܬ݂ܳܐ ܡܠܶܐ ܚܺܐܪܽܘܬ݂ܐ", "ܘܰܠܥܰܒܕܽܘܬ݂ܐ ܥܿܳܐܶܠ ܕܢܼܶܦܠܽܘܚ ܟܰܕ ܒܰܪ ܚܺܐܪ̈ܶܐ ܗ̱ܘ", "ܠܡܳܪܳܐ ܕܛܽܘܗ̈ܡܶܐ ܕܰܗܘܼܳܐ ܥܰܒܕܳܐ ܡܶܬܕܰܡܶܐ ܗܘܼܳܐ", "ܟܰܕ ܡܳܪܽܘܬ݂ܗ ܒܶܗ ܟܰܣܝܳܐ ܗܘܼܳܬ ܟܰܕ ܡܶܫܼܬܰܥܒܰܕ", "ܙܒܰܢܘ̱ ܥܰܪܒܳܝ݁̈ܶܐ ܠܝܰܘܣܶܦ ܥܰܒܕܳܐ ܟܰܕ ܒܰܪ ܚܺܐܪ̈ܶܐ ܗ̱ܘ", "ܙܒܼܰܢܘ̱ ܥܶܒܪ̈ܳܝܶܐ ܠܝܶܫܽܘܥ ܕܰܢܡܽܘܬ ܘܡܿܰܐܚܶܐ ܡܺܝ̈ܬ݂ܐ ܗ̱ܘ", "ܝܽܗ̱ܘܕܳܐ ܠܝܰܘܣܶܦ ܝܰܗܼܒܶܗ ܒܙܰܒܢܳܐ ܠܡܶܕܝܰܢܳܝ̈ܶܐ", "ܘܗܳܪܟܳܐ ܝܽܗ̱ܘܕܳܐ ܛܺܝܡ̈ܰܝ ܡܳܪܰܢ ܬܽܘܒ ܫܿܳܩܶܠ ܗܘܼܳܐ", "ܢܚܼܶܬ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ ܘܙܰܒܢܳܗܿ ܠܡܶܨܪܶܝܢ", "ܗܿܳܝ ܗܺܝ ܕܰܒܪܳܐ ܕܰܒܡܽܘܟܳܟܶܗ ܦܪܰܩܼ ܒܶܪ̈ܝܳܬ݂ܐ", "ܫܰܠܡܳܗܿ ܝܰܘܣܶܦ ܠܽܐܘܪܚܳܐ ܕܰܒܪܳܐ ܘܬܽܘܒ ܫܰܪܺܝ ܒܳܗܿ", "ܕܢܶܗܦܽܘܟ ܢܰܝܬܶܐ ܡܶܕܶܡ ܕܰܐܪܦܼܺܝ ܒܛܽܘܪ̈ܶܐ ܕܰܥܒܼܰܪܘ", "ܣܠܼܶܩ ܡܶܢ ܓܽܘܒܳܐ ܐܰܝܟ ܡܶܢ ܩܰܒܪܳܐ ܕܠܳܐ ܢܶܟ݂ܝܳܢܳܐ", "ܘܬܽܘܒ ܫܰܪܺܝ ܠܶܗ ܒܨܰܠܡܳܐ ܕܚܰܫ̈ܶܝܗ̇ ܕܰܙܩܺܝܦܽܘܬ݂ܐ", "ܒܓܽܘܒܳܐ ܩܰܒܼܪܽܘܗ̱ܝ ܘܰܕܠܳܐ ܚܒܳܠܳܐ ܣܠܼܶܩ ܐܰܝܟ ܡܳܪܰܢ", "ܘܬܽܘܒ ܡܶܢ ܪܽܝܫܳܗܿ ܕܽܐܘܪܚܳܐ ܫܰܪܺܝ ܕܰܢܗܰܠܶܟ ܒܳܗܿ", "ܥܼܰܠ ܒܰܪ ܚܺܐܪ̈ܶܐ ܕܢܼܶܗܘܶܐ ܥܰܒܕܳܐ ܐܰܝܟ ܕܰܫܡܼܰܥܬܽܘܢ", "ܕܗܳܢܳܐ ܓܰܘܢܳܐ ܠܳܐ ܐܰܪܡܺܝ ܗܘܼܳܐ ܒܨܰܠܡܳܐ ܕܰܐܣܼܶܩ", "ܒܩܰܠܺܝܠ ܩܰܠܺܝܠ ܓܰܡܪܳܗܿ ܠܨܽܘܪܬܳܐ ܕܫܰܪܺܝܪ̈ܳܬ݂ܐ", "ܕܡܶܢ ܟܽܠ ܓܰܒܺܝ̈ܢ ܠܿܳܩܶܛ ܫܽܘܦܪ̈ܶܐ ܕܠܿܳܚܡܺܝܢ ܗ̱ܘܰܘ ܠܶܗ", "ܝܿܳܐܶܐ ܗܘܼܳܐ ܠܶܗ ܟܰܕ ܡܶܙܕܰܒܰܢ ܡܶܢ ܨܶܝܕ ܐܰܚܰܘ̈ܗ̱ܝ", "ܐܰܝܟ ܕܰܡܫܺܝܚܳܐ ܡܶܢ ܬܰܠܡܺܝܕܶܗ ܡܶܙܕܰܒܰܢ ܗܘܼܳܐ", "ܫܰܦܺܝܪ ܗܘܼܳܐ ܠܶܗ ܟܶܕ ܥܰܠ ܡܶܨܪܶܝܢ ܣܺܝ̈ܡܳܢ ܐܰܦܰܘ̈ܗ̱ܝ", "ܕܢܼܶܚܽܘܬ ܢܼܶܣܓܶܐ ܣܰܒܥܳܐ ܠܟܰܦ̈ܢܶܐ ܒܓܰܘܳܗܿ ܕܰܐܪܥܳܐ", "ܐܶܫܼܬܰܥܒܰܕ ܗܘܼܳܐ ܘܰܫܩܰܠ ܢܺܝܪܳܗܿ ܕܰܟܒܺܝܫܽܘܬ݂ܐ", "ܘܰܢܦܰܩ ܢܼܺܐܙܰܠ ܥܰܡ ܬܰܐܓܳܪ̈ܶܐ ܒܽܐܘܪܚܳܐ ܕܰܐܪܡܼܺܝ", "ܫܠܼܰܚ ܠܳܗ̇ ܐ̱ܪܳܙܳܐ ܠܡܶܨܪܶܝܢ ܒܺܐܝܕ̈ܰܘܗ̱ܝ ܟܰܕ ܐܳܙܿܶܠ ܗܘܼܳܐ", "ܕܛܰܝܶܒܝ ܐܰܬ݂ܪܳܐ ܠܡܳܪܳܐ ܕܥܰܒܕ̈ܶܐ ܕܗܳܐ ܐܳܬ݂ܶܐ ܠܶܟ݂ܝ̱", "ܠܝܰܘܣܶܦ ܫܼܰܕܪܶܬ ܕܢܰܬܩܶܢ ܩܽܘܕܡܰܘܗ̱ܝ ܡܶܢܶܗ ܝܺܠܰܦܝ", "ܕܰܐܝܠܶܝܢ ܓܰܙ̈ܶܐ ܟܣܸܶܝܢ ܒܶܗ ܒܡܰܠܟܳܐ ܕܗܳܐ ܐܳܬ݂ܶܐ ܠܶܟ݂ܝ̱", "ܚܽܘܪܝ̱ ܒܶܗ ܒܥܰܒܕܳܐ ܘܡܶܢܶܗ ܝܺܠܰܦ ܡܶܛܽܠ ܡܳܪܶܗ", "ܕܰܐܝܠܶܝܢ ܥܽܘܬ݂ܪ̈ܶܐ ܡܦܿܰܠܶܓ ܒܰܐܬ݂ܪܳܐ ܡܳܐ ܕܢܳܚܶܬ ܠܳܗ̇", "ܚܙܺܝܼ ܦܽܘܪܢܳܣܶܗ ܕܛܰܠܝܳܐ ܕܫܶܠܼܚܶܬ݀ ܕܰܟܡܳܐ ܚܰܟܺܝܡ", "ܘܰܕܥܺܝ ܡܶܢ ܗܳܢܳܐ ܕܩܰܫܺܝܫ ܝܰܘ̈ܡܶܐ ܠܥܶܠ ܡܶܢ ܣܳܟ̣ܰܐ ܗ̱ܘ", "ܚܽܘܪܝ̱ ܒܶܗ ܒܗܳܢܳܐ ܕܣܰܒܥܐ ܡܦܿܰܠܶܓ ܠܰܕܟܳܦܢܺܝܢ ܒܶܟ݂ܝ̱", "ܘܰܐܫܰܪܝ ܡܶܢܶܗ ܕܰܐܘܨܰܪ ܚܰܝ̈ܶܐ ܗ̱ܘ ܗܰܘ ܕܐܳܬ݂ܐ ܠܶܟ݂ܝ̱", "ܛܥܰܡܬ݂ܗ ܕܡܳܪܳܐ ܒܝܰܘܣܶܦ ܥܰܒܕܳܐ ܡܫܿܰܕܰܪ ܐ̱ܢܳܐ ܠܶܟ݂ܝ̱", "ܝܺܠܰܦ ܡܶܢܶܗ ܕܟ݂ܽܠܶܗ ܣܰܒܥܰܐ ܗ̱ܘ ܠܰܕܟܳܦܢܺܝܢ ܠܶܗ", "ܡܶܢ ܒܰܪ ܝܰܥܩܽܘܒ ܣܰܒܝ ܠܶܟ݂ܝ̱ ܕܽܘܡܝܳܐ ܕܒܰܪ ܐܰܠܳܗܳܐ", "ܕܗܽܘܝܽܘ ܡܦܿܰܠܶܓ ܣܰܒܥܳܐ ܠܟܰܦ̈ܢܶܐ ܒܰܐܬ݂ܪ̈ܰܘܳܬ݂ܐ", "ܗܳܕܶܐ ܣܒܰܪܬ݂ܐ ܐ̱ܪܳܙܳܐ ܫܠܼܰܚ ܗܘܼܳܐ ܒܺܐܝܕ̈ܰܝ ܝܰܘܣܶܦ", "ܒܟܰܣܝܳܐ ܠܡܶܨܪܶܝܢ ܕܰܢܚܼܶܬ ܗ̱ܘܼܳܐ ܠܳܗ̇ ܥܰܡ ܬܰܐܓܳܪ̈ܶܐ", "ܘܟܰܕ ܒܰܪ ܚܺܐܪ̈ܶܐ ܫܩܼܰܠ ܥܰܒܕܽܘܬ݂ܐ ܘܰܪܕܳܐ ܒܽܐܘܪܚܶܗ", "ܬܽܘܒ ܣܶܢܶܐܬ݂ܗܽܘܢ ܕܰܐܚ̈ܶܐ ܡܶܢܶܗ ܠܳܐ ܐܶܬ݂ܟܰܠܝܰܬ", "ܢܟܼܰܣܘ ܗ̱ܘܰܘ ܓܰܕܝܳܐ ܘܰܠܟܽܘܬܺܝܢܶܗ ܒܰܕܡܳܐ ܦܰܠܘܳܗܿ", "ܕܳܐܦ ܟܰܕ ܪܰܚܺܝܩ ܢܼܶܗܘܶܐ ܩܛܺܝܼܠܳܐ ܡܶܢ ܨܶܝܕܰܝܗܽܘܢ", "ܙܰܒܢܶܗ ܚܣܳܡܳܐ ܘܠܳܐ ܣܒܼܰܥ ܡܶܢܶܗ ܕܚܰܠܶܦ ܐܰܬ݂ܪܳܐ", "ܘܬܽܘܒ ܟܽܘܬܺܝܢܶܗ ܒܰܕܡܳܐ ܡܶܢܶܗ ܡܶܨܛܰܒܥܳܐ ܗܘܳܬ݂", "ܝܰܘܣܶܦ ܪܳܕܶܐ ܒܽܐܘܪܚܳܐ ܕܡܶܨܪܶܝܢ ܥܰܡ ܬܰܓܳܪ̈ܶܐ", "ܘܚܶܡܬ݂ܐ ܕܰܐܚܰܘ̈ܗ̱ܝ ܥܰܠ ܟܽܘܬܺܝܢܶܗ ܒܰܪܺܝܟ݂ܳܐ ܗܘܳܬ݂", "ܕܽܘܟܬ݂ܗ ܕܝܰܘܣܶܦ ܬܳܒܥܺܝܢ ܗ̱ܘܰܘ ܠܳܗ̇ ܕܰܬܡܰܠܶܐ ܗܘܳܬ݂", "ܕܰܐܝܟ ܠܰܫܠܰܕܳܐ ܒܰܕܡܳܐ ܨܰܒܥܽܘܗܿ ܡܶܢ ܣܶܢܶܐܬ݂ܗܽܘܢ", "ܐ̱ܪܳܙܳܗܿ ܪܰܒܳܐ ܕܰܙܩܺܝܦܽܘܬ݂ܐ ܫܦܰܥ ܨܶܝܕܰܝܗܽܘܢ", "ܘܟܰܕ ܠܳܐ ܝܿܳܕܥܺܝܢ ܫܰܡܠܺܝܘ ܛܽܘܦܣܳܐ ܕܫܰܪܺܝܪ̈ܳܬ݂ܐ", "ܗܿܳܝ ܟܽܘܬܺܝܢܳܐ ܗܳܝ ܗܺܝ ܕܐ̱ܪ̈ܳܙܶܐ ܒܳܗ̇ ܨܺܝܪܺܝܢ ܗ̱ܘܰܘ", "ܘܰܕܡܰܐ ܗ̱ܘ ܒܰܠܚܽܘܕ ܚܰܣܺܝܪ ܗܘܳܐ ܒܳܗ̇ ܡܶܢ ܨܽܘܪ̈ܳܬ݂ܗ̇", "ܐܶܠܽܘ ܒܰܕܡܳܐ ܠܳܐ ܐܶܨܛܰܒܥܰܬ݀ ܐܰܝܟ ܕܰܒܐ̱ܪܳܙܳܐ", "ܐܳܦܠܳܐ ܒܓܰܘ̈ܢܶܐ ܕܰܙܩܺܝܦܽܘܬ݂ܐ ܡܶܬ݂ܓܰܡܪܳܐ ܗܘܳܬ݂", "ܐܶܠܽܘ ܚܰܪܒܳܐ ܠܳܐ ܐܶܫܬܰܡܛܰܬ݀ ܥܰܠ ܟܽܘܬܺܝܢܳܐ", "ܫܚܺܝܼܡ ܗܘܳܐ ܓܰܘܢܳܗܿ ܡܶܢ ܕܰܙܩܺܝܼܦܳܐ ܟܰܕ ܐ̱ܪܳܙܶܗ ܗܘܳܬ݀", "ܟܽܠܶܗ ܫܽܘܦܪܳܗ̇ ܕܰܙܩܺܝܦܽܘܬ݂ܐ ܕܡܰܐ ܗ̱ܘ ܕܰܢܚܼܶܬ ܒܳܗܿ", "ܘܰܐܝܟܳܐ ܕܚܰܣܺܝܪ ܫܶܦܥܳܐ ܕܰܕܡܳܐ ܙܩܺܝܦܳܐ ܠܰܝܬܰܘܗ̱ܝ", "ܝܿܳܐܶܐ ܗܘܳܐ ܠܶܗ ܠܨܰܠܡܳܐ ܦܰܐܝܐ ܕܨܳܪ ܗܘܼܳܐ ܝܰܥܩܽܘܒ", "ܕܢܶܫܬܰܡܠܶܐ ܗܘܳܐ ܒܓܰܘܢܳܐ ܕܰܕܡܳܐ ܕܗܽܘܝܽܘ ܫܰܦܺܝܪ", "ܥܒܼܰܕ ܦܶܕܝ̈ܳܬ݂ܐ ܩܰܒܥܶܗ ܠܢܺܝܫܳܐ ܕܰܙܩܺܝܦܽܘܬ݂ܐ", "ܘܰܕܡܰܐ ܗ̱ܘ ܒܰܠܚܽܘܕ ܟܳܠܶܐ ܗܳܘܶܐ ܠܶܗ ܘܗܳܐ ܐܶܫܬܰܡܠܺܝ", "ܨܠܺܝܒܳܐ ܚܫܼܰܠ ܗܘܳܐ ܘܠܳܐ ܐܰܪܡܺܝ ܒܶܗ ܟܽܠܗܽܘܢ ܛܰܒܥܰܘ̈ܗ̱ܝ", "ܘܚܰܣܺܝܪ ܗܘܳܐ ܒܶܗ ܓܰܘܢܳܐ ܙܪܺܝܓ݂ܐ ܘܟܶܢ ܐܶܫܬܰܡܠܺܝ", "ܟܰܕ ܕܶܝܢ ܚܳܪ ܒܶܗ ܐ̱ܪܳܙܳܐ ܘܰܚܙܳܐ ܡܳܢܳܐ ܒܿܳܥܶܐ", "ܛܰܒ̈ܥܶܐ ܒܰܕܡܳܐ ܨܒܼܰܥ ܘܰܣܕܰܪ ܒܶܗ ܕܢܼܶܗܘܶܐ ܫܰܦܺܝܪ", "ܗܿܳܝ ܟܽܘܬܺܝܢܳܐ ܨܠܺܝܒܳܐ ܨܺܝܼܪ ܗܘܳܐ ܥܠܶܝܗܿ ܒܰܫܪܳܪܳܐ", "ܘܠܳܐ ܐܶܬ݂ܓܰܡܪܰܬ ܐܶܠܽܘ ܒܰܕܡܳܐ ܕܒܶܗ ܐܶܨܛܰܒܥܰܬ݂݀", "ܒܗܳܢܳܐ ܢܰܚܬܳܐ ܗܳܕܶܐ ܨܽܘܪܬܳܐ ܚܰܣܺܝܪܳܐ ܗܘܳܬ݂", "ܘܟܰܕ ܢܶܦܠܰܬ ܒܶܗ ܐܶܫܬܰܡܠܺܝ ܗܘܳܐ ܒܟ݂ܠܗܽܘܢ ܫܽܘܦܪ̈ܰܘܗ̱ܝ", "ܗܳܐ ܟܡܳܐ ܐ̱ܪ̈ܳܙܶܐ ܛܥܼܺܝܢ ܗܘܳܐ ܝܰܘܣܶܦ ܥܰܠ ܦܰܐܝܽܘܬ݂ܗ", "ܐܳܦ ܒܰܩܢܽܘܡܶܗ ܘܰܒܟܽܘܬܺܝܢܶܗ ܘܒܰܥܒܺܝ̈ܕܳܬ݂ܶܗ", "ܐܶܠܽܘ ܠܳܐ ܓܶܝܪ ܗܳܠܶܝܢ ܫܽܘܦܪ̈ܶܐ ܥܙܺܝܠܺܝܢ ܗ̱ܘܰܘ ܒܶܗ", "ܠܳܐ ܢܿܳܨܰܚ ܗܘܳܐ ܒܗܳܕܶܐ ܟܽܠܳܗ̇ ܪܺܝܫܳܢܽܘܬ݂ܐ", "ܣܳܗܕܽܘܬ݂ܗ ܠܰܡ ܒܝܰܘܣܶܦ ܣܳܡܳܗܿ ܕܰܥ ܡܶܢ ܗܳܪܟܳܐ", "ܕܰܒܟ݂ܽܠ ܦܽܘܪ̈ܣܺܝܢ ܣܳܗܕܳܐ ܣܺܝܼܡ ܗܘܳܐ ܕܢܼܶܗܘܶܐ ܠܰܒܪܳܐ i. ܐܳܦܠܳܐ ܠܒܽܘܫܶܗ\n ܕܛܰܠܝܳܐ ܫܚܺܝܼܡ ܗܘܳܐ ܒܰܝܢܳܬ ܐܰܚܰܘ̈ܗ̱ܝ", "ܘܰܒܟܽܘܬܺܝܢܳܐ ܕܠܰܘ ܕܰܥܝܳܕܳܐ ܗ̱ܝ ܡܶܬ݂ܝܰܩܰܪ ܗܘܳܐ", "ܐܳܦ ܗܽܘ ܠܒܽܘܫܶܗ ܐ̱ܪ̈ܳܙܶܐ ܠܒܺܝ̣ܫ ܗܘܳܐ ܕܫܰܪܺܝܪ̈ܳܬ݂ܐ", "ܕܟ݂ܽܠܶܗ ܒܟ݂ܽܠܶܗ ܢܶܗܘܶܐ ܝܰܘܣܶܦ ܨܰܠܡܳܐ ܠܰܒܪܳܐ", "ܢܟܼܰܣܘ ܨܺܝܦܪܳܝܳܐ ܐܰܚ̈ܰܝ ܝܰܘܣܶܦ ܥܰܠ ܟܽܘܬܺܝܢܳܐ", "ܘܨܰܒܥܽܘܗܿ ܒܰܕܡܳܐ ܘܶܐܫܬܰܡܠܺܝ ܒܳܗܿ ܨܰܠܡܳܐ ܪܰܒܳܐ", "ܬܠܼܰܘ ܙܳܩܽܘ̈ܦܶܐ ܠܒܰܪ ܐܰܠܳܗܳܐ ܠܥܶܠ ܡܶܢ ܩܰܝܣܳܐ", "ܘܒܰܕܡܶܗ ܚܰܣܝܳܐ ܙܩܺܝܦܳܐ ܕܚܶܣܕܳܐ ܡܶܬ݂ܦܰܠܦܰܠ ܗܘܳܐ", "ܒܚܰܡܪܳܐ ܠܒܽܘܫܶܗ ܘܒܰܕܡܳܐ ܕܥܶܢ̈ܒܶܐ ܨܒܼܰܥ ܬܰܟܣܺܝܼܬ݂ܗ", "ܛܽܘܦܣܶܗ ܒܝܰܘܣܶܦ ܕܰܠܟܽܘܬܺܝܢܶܗ ܒܰܕܡܳܐ ܨܰܒܥܽܘܗܿ", "ܐܶܨܛܰܒܥܰܬ ܗܘܳܬ ܗܿܳܝ ܟܽܘܬܺܝܢܳܐ ܐܰܝܟ ܕܰܒܐ̱ܪܳܙܳܐ", "ܘܫܰܕܪܽܘܗܿ ܠܝܰܥܩܽܘܒ ܕܢܼܶܚܙܶܐ ܣܳܒܳܐ ܩܶܛܠܳܐ ܕܰܒܪܶܗ", "ܗܳܕܶܐ ܐܶܫܟܰܚܢ ܣܰܒ ܐܶܫܬܰܘܕܰܥ ܕܶܐܢ ܕܰܒܪܳܟ ܗܺܝ", "ܢܶܟܠܳܐ ܪܰܒܳܐ ܒܰܐܘܡܳܢܽܘܬ݂ܐ ܕܡܰܠܝܳܐ ܩܶܛܠܳܐ", "ܚܣܳܡܳܐ ܥܼܰܠ ܗܘܳܐ ܠܣܺܝܼܥܬܳܐ ܓܒܺܝܼܬ݂ܐ ܕܰܐܘܠܶܕ ܝܰܥܩܽܘܒ", "ܘܣܰܪܚܶܗ ܠܛܶܟܣܳܐ ܕܫܰܪܺܝܪ̈ܳܬ݂ܐ ܕܺܐܝܬ ܗܘܳܐ ܬܰܡܳܢ", "ܢܒܼܰܥ ܗܘܳܐ ܡܶܢܶܗ ܩܶܛܠܳܐ ܘܢܶܟ݂ܠܳܐ ܘܕܰܓܳܠܽܘܬ݂ܐ", "ܕܰܐܝܟ ܥܶܩܳܪܰܐ ܗ̱ܘ ܕܺܐܝܬ ܠܶܗ ܣܰܘ̈ܟܶܐ ܡܰܪܺܝܪ̈ܳܬ݂ܐ", "ܟܕܰܢ ܒܰܪ ܚܺܐܪ̈ܶܐ ܒܢܺܝܪܳܐ ܕܥܰܒ̈ܕܶܐ ܘܠܳܐ ܟܶܪܝܰܬ ܠܶܗ", "ܘܬܽܘܒ ܕܰܢܕܰܓܶܠ ܐܶܬܛܰܝܰܒ ܗܘܳܐ ܘܠܳܐ ܟܰܕܽܘ ܠܶܗ", "ܐܰܝܬܺܝ ܫܡܽܘܥܬܳܐ ܕܺܐܝܬ ܒܳܗܿ ܩܶܛܠܳܐ ܠܓܰܒܪܳܐ ܣܳܒܳܐ", "ܘܠܳܐ ܚܼܳܣ ܥܠܰܘܗ̱ܝ ܟܰܕ ܡܶܬ݂ܡܰܪܡܰܪ ܥܰܠ ܚܰܒܺܝܒܶܗ", "ܗܳܠܶܝܢ ܛܶܟ̈ܣܶܐ ܕܫܰܦܺܝܪ̈ܳܬ݂ܐ ܚܣܳܡܳܐ ܒܰܠܼܒܶܠ", "ܕܢܶܣܼܢܽܘܢ ܐܰܚ̈ܶܐ ܠܰܐܒܳܐ ܘܠܰܐܚܳܐ ܘܠܰܐܠܳܗܳܐ", "ܙܰܒܼܶܢܘ ܠܰܐܚܳܐ ܘܰܐܛܥܺܝܘ ܒܰܐܒܳܐ ܘܫܼܳܛܘ ܠܰܐܠܳܗܳܐ", "ܠܝܰܘܣܶܦ ܫܰܥܒܶܕܘ ܒܝܰܥܩܽܘܒ ܒܼܰܙܰܚܘ ܒܡܳܪܝܳܐ ܐܰܣܼܟ݂ܠܘ", "ܥܰܠ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ ܠܳܐ ܪܰܚܶܡܼܘ̱ ܗ̱ܘܰܘ", "ܠܓܰܒܪܳܐ ܣܳܒܳܐ ܕܰܥܓܺܝܼܢ ܒܶܐܒܠܳܐ ܠܳܐ ܚܰܢܽܘܗ̱ܝ ܗ̱ܘܰܘ", "ܒܡܳܪܝܳܐ ܕܰܚܼܙܳܐ ܣܽܘܥܪ̈ܳܢܰܝܗܽܘܢ ܠܳܐ ܪܳܢܶܝܢ ܗ̱ܘܰܘ", "ܒܟ݂ܽܠܗܶܝܢ ܐܰܕܶܫܘ̱ ܡܶܢ ܘܳܠܺܝܬ݂ܳܐ ܘܡܶܢ ܟܽܘܚܳܕܳܐ", "ܡܫܰܥܒܰܕ ܝܰܘܣܶܦ ܘܰܐܒܺܝܼܠ ܝܰܥܩܽܘܒ ܘܰܪܓܺܝܼܙ ܡܳܪܝܳܐ", "ܘܥܰܠ ܕܰܚܣܳܡܳܐ ܡܠܶܝܢ ܗ̱ܘܰܘ ܐܰܚ̈ܶܐ ܒܟ݂ܽܠܗܶܝܢ ܐܰܗܡܺܝܘ", "ܒܩܰܠܺܝܠ ܩܰܠܺܝܠ ܥܿܳܐܠܳܐ ܒܺܝܼܫܬܳܐ ܥܰܠ ܣܳܥܽܘܪ̈ܶܝܗܿ", "ܘܳܐܚܿܕܳܐ ܢܳܘܡܝ ܒܟ݂ܽܠܳܗ̇ ܢܰܦܫܳܐ ܘܡܶܬ݂ܒܰܠܥܳܐ ܒܳܗܿ", "ܩܰܠܺܝܠ ܐܰܬ݂ܪܳܐ ܒܿܳܥܝܳܐ ܕܬܼܶܥܽܘܠ ܥܰܠ ܚܺܐܪܽܘܬ݂ܐ i. ܘܕܽܘܟܬ݂ܳܐ ܙܥܽܘܪܬܳܐ ܡܳܐ\n ܕܶܐܚܰܕܬ݀ ܠܳܗ̇ ܟܒܰܫܬܶܗ ܠܰܐܬ݂ܪܳܐ", "ܐܰܚ̈ܰܝ ܝܰܘܣܶܦ ܡܶܚܣܰܡ ܒܰܠܚܽܘܕ ܚܿܳܣܡܺܝܢ ܗ̱ܘܰܘ ܒܶܗ", "ܘܟܕ ܐܶܬ݂ܪܰܒܺܝ ܚܣܳܡܳܐ ܒܰܐܬ݂ܪܶܗ ܥܒܼܰܕ ܣܰܡ̈ܳܬ݂ܐ", "ܥܫܼܶܢ ܐܺܝܠܳܢܶܗ ܥܕܰܡܳܐ ܕܦܺܐܪ̈ܶܐ ܕܡܰܘܬܳܐ ܢܼܶܬܶܠ", "ܘܰܠܒܺܝ̈ܫܳܬ݂ܐ ܣܰܓܺܝ̈ܐܳܬ݂ܐ ܫܰܥܼܒܶܕ ܐܶܢܽܘܢ", "ܡܿܰܢܽܘܼ ܢܼܶܚܙܶܐ ܠܓܰܒܪܳܐ ܣܳܒܳܐ ܕܡܶܬ݂ܡܰܪܡܰܪ ܗܘܳܐ", "ܐܰܝܟ ܕܥܰܠ ܡܺܝܬ̣ܳܐ ܘܠܳܐ ܢܼܶܓܠܶܐ ܠܶܗ ܕܚܰܝ ܗܽܘ ܝܰܘܣܶܦ", "ܡܿܰܢ ܡܶܫܟܰܚ ܗܘܳܐ ܢܼܙܰܒܶܢ ܐܰܚܽܘܗ̱ܝ ܟܰܕ ܒܰܪ ܚܺܐܪ̈ܶܐ ܗ̱ܘ", "ܘܟܽܠܗܽܘܢ ܬܰܪ̈ܥܶܐ ܕܪ̈ܰܚܡܰܘܗ̱ܝ ܢܼܶܐܚܽܘܕ ܡܶܢ ܟܽܠ ܓܰܒ̈ܺܝܢ", "ܡܿܰܢ ܠܰܐܠܳܗܳܐ ܫܿܳܐܶܛ ܗܳܟܰܢ ܟܰܕ ܝܿܳܕܰܥ ܠܶܗ", "ܘܗܳܢܳܐ ܟܽܠܶܗ ܥܰܘܠܳܐ ܢܶܦܠܽܘܚ ܐܰܝܟ ܕܰܦܠܼܰܚܘ̱ ܗ̱ܘܰܘ", "ܚܣܳܡܳܐ ܪܒܶܐ ܗ̱ܘܳܐ ܘܪܰܒܺܝ ܒܺܝܫܬܳܐ ܕܪ̈ܶܥܝܳܢܰܝܗܽܘܢ", "ܥܕܰܡܳܐ ܕܰܥܫܼܶܢ ܕܳܐܦ ܗܺܝ ܢܰܦܫܳܐ ܬܶܬܚܰܦܶܐ ܒܶܗ", "ܗܳܐ ܟܽܘܬܺܝܢܳܐ ܣܰܒ ܐܶܫܬܰܘܕܰܥ ܐܶܢ ܕܰܒܪܳܟ ܗܺܝ", "ܘܰܚܼܙܳܐ ܝܰܥܩܽܘܒ ܘܰܨܪܳܐ ܦܪܺܝܣܶܗ ܒܚܰܫܳܐ ܪܰܒܳܐ", "ܐܶܬܬܙܺܝܥ ܣܳܒܳܐ ܘܰܐܚܼܕܶܗ ܓܽܘܢܚܳܐ ܥܰܠ ܚܰܒܺܝܒܶܗ", "ܐܺܝܢ ܟܽܘܬܺܝܢܳܐ ܕܝܰܘܣܶܦ ܐܺܝܬܶܝܗܿ ܘܰܩܛܺܝܼܠ ܗܽܘ ܒܶܪܝ̱", "ܚܰܝܽܘܬ݂ܳܐ ܠܰܡ ܒܺܝܫܬܳܐ ܬܒܰܪܬ݂ܶܗ ܒܰܐܬ݂ܪܳܐ ܚܽܘܪܒܳܐ", "ܩܛܺܝܼܠ ܗܽܘ ܝܰܘܣܶܦ ܒܶܪܝ̱ ܚܰܒܺܝܒܳܐ ܡܽܘܢ ܐܶܥܿܒܶܕ ܠܶܗ", "ܐܺܝܢ ܒܰܫܪܳܪܳܐ ܕܚܰܝܽܘܬ݂ܐ ܒܺܝܫܬܳܐ ܣܶܒܼܟܰܬ ܥܠܰܘܗ̱ܝ", "ܚܶܡܬ݂ܳܐ ܕܐܰܚ̈ܶܐ ܕܚܰܣܺܝܢܳܐ ܗܘܳܬ ܡܶܢ ܐܰܪܝܽܘܬ݂ܐ", "ܚܰܝܽܘܬ݂ܳܐ ܕܨܰܗܝܳܐ ܠܰܕܡܳܐ ܘܩܶܛܠܳܐ ܣܥܳܬ ܥܰܠ ܛܰܠܝܳܐ", "ܐܰܟ݂ܬܳܐ ܕܒܺܝܫܳܐ ܗ̱ܝ ܡܶܢ ܐܳܟܰܕܢܳܐ ܒܡܰܪܺܝܪܽܘܬ݂ܗܿ", "ܚܣܳܡܳܐ ܦܓܼܰܥ ܒܶܗ ܕܰܐܪܝܳܐ ܨܶܝܕܰܘܗ̱ܝ ܠܰܘ ܡܶܕܶܡ ܗܽܘ", "ܘܰܒܪܶܟ ܥܠܰܘܗ̱ܝ ܒܰܐܬ݂ܪܳܐ ܚܽܘܪܒܳܐ ܘܐ̱ܢܳܫ ܠܳܐ ܦܰܨܺܝܼ", "ܫܰܪܺܝܪܳܐ ܗܘܳܬ ܡܶܠܬ݂ܗ ܕܝܰܥܩܽܘܒ ܥܰܠ ܚܰܒܺܝܒܶܗ", "ܕܚܰܝܽܘܬ݂ܐ ܒܺܝܫܬܳܐ ܦܶܓܼܥܰܬ ܗܘܳܬ ܒܶܗ ܣܶܢܰܐܬ ܐܰܚܰܘ̈ܗ̱ܝ", "ܫܠܰܕܳܐ ܕܰܒܪܶܗ ܚܙܳܐ ܒܟܽܘܬܺܝܢܳܐ ܕܶܐܬܝܰܗܒܰܬ ܠܶܗ", "ܘܰܢܦܼܰܠ ܥܠܶܝܗ̇ ܟܰܕ ܡܶܬ݂ܡܰܪܡܰܪ ܐܰܝܟ ܕܥܰܠ ܡܺܝܬ݂ܐ", "ܥܰܦܩܳܗܿ ܘܰܐܝܠܶܠ ܟܰܕ ܓܳܥܶܐ ܗܘܳܐ ܒܚܰܫܳܐ ܪܰܒܳܐ", "ܘܰܡܢܰܫܶܩ ܗܘܳܐ ܠܰܕܡܳܐ ܕܰܥܠܶܝܗܿ ܐܰܝܟ ܕܰܠܝܰܘܣܶܦ", "ܟܰܕ ܐܰܒܺܝܼܠ ܐ̱ܢܳܐ ܐܶܚܿܽܘܬ ܥܰܠ ܒܶܪܝ̱ ܒܶܝܬ ܥܰܢܺܝ̈ܕܶܐ", "ܕܩܶܛܠܶܗ ܕܛܰܠܝܳܐ ܪܰܒ ܗܽܘ ܟܺܐܒܶܗ ܡܶܢ ܒܽܘܝܳܐܳܐ", "ܘܰܠܡܳܢܳܐ ܟܰܝ ܐܶܬܟܰܣܺܝ ܗܘܳܐ ܗܳܢܳܐ ܐ̱ܪܳܙܳܐ", "ܘܠܳܐ ܓܠܳܐ ܡܳܪܝܳܐ ܠܪܳܚܡܶܗ ܝܰܥܩܽܘܒ ܡܶܛܽܠ ܝܰܘܣܶܦ", "ܓܰܒܪܳܐ ܕܥܰܙܺܝ ܘܰܠܡܰܠܰܐܟ݂ܐ ܐ̱ܶܣܼܰܪ ܒܰܛܢܳܢܶܗ", "ܘܰܒܓܶܠܝܳܢ̈ܶܐ ܕܒܶܝܬ ܐܰܠܳܗܳܐ ܥܰܬܺܝܪܳܐ ܗܘܳܐ", "ܬܳܐ ܫܡܰܥ ܡܶܢܶܗ ܟܰܕ ܩܿܳܪܶܐ ܗܘܳܐ ܢܚܰܘܶܐ ܠܰܒܢܰܘ̈ܗ̱ܝ", "ܡܽܘܢ ܕܰܒܚܰܪܬ݂ܳܐ ܠܟ݂ܽܠܗܽܘܢ ܓܿܳܕܶܫ ܡܶܢ ܐܰܠܳܗܳܐ", "ܠܚܰܕ ܐܰܦܼܶܩ ܗܘܳܐ ܡܶܢ ܡܶܢܝܳܢܳܐ ܕܥܶܣܪܳܐ ܘܰܬܪ̈ܶܝܢ", "ܘܠܰܬܪ̈ܶܝܢ ܦܰܠܼܶܓ ܒܰܝܢܳܬ ܫܰܒ̈ܛܶܐ ܘܒܼܰܕܰܪ ܐܶܢܽܘܢ", "ܩܿܰܕܶܡ ܚܼܳܪ ܗܘܳܐ ܒܫܰܒܛܶܗ ܓܰܒܝܳܐ ܕܰܪܒܺܝܥܳܝܳܐ", "ܘܰܓܠܳܐ ܠܰܒܢܰܘ̈ܗ̱ܝ ܕܶܡܢܶܗ ܕܳܢܿܰܚ ܦܳܪܩܳܐ ܪܰܒܳܐ", "ܠܟ݂ܽܠܚܰܕ ܡܶܢܗܽܘܢ ܕܰܒܢܰܘ̈ܗ̱ܝ ܒܼܰܕܶܩ ܡܽܘܢ ܓܿܳܕܶܫ ܠܶܗ", "ܘܰܐܝܟܰܢ ܗܳܪܟܳܐ ܗܳܢܳܐ ܐ̱ܪܳܙܳܐ ܟܣܸܶܐ ܗܘܳܐ ܡܶܢܶܗ", "ܠܰܥܬܺܝܕ̈ܳܬ݂ܐ ܕܰܐܝܟܰܢ ܗܳܘ̈ܝܳܢ ܡܶܫܬܰܥܶܐ ܗܘܳܐ", "ܘܗܿܳܝ ܕܰܥܬܺܝܕܳܐ ܬܶܗܪܰܐ ܗ̱ܘ ܕܰܐܝܟܰܢ ܠܳܐ ܝܿܳܕܰܥ ܗܘܳܐ", "ܓܠܼܳܐ ܥܰܠ ܡܳܪܰܢ ܕܰܡܚܿܰܘܰܪ ܗܘܳܐ ܒܚܰܡܪܳܐ ܠܒܽܘܫܶܗ", "ܘܠܰܕܡܳܐ ܕܓܰܕܝܳܐ ܠܳܐ ܝܿܳܕܰܥ ܗܘܳܐ ܕܠܰܘ ܕܰܒܪܶܗ ܗܽܘ", "ܒܪ̈ܰܚܺܝܩܳܬ݂ܐ ܐܰܝܟ ܡܶܢ ܩܽܘܪܒܳܐ ܡܶܣܬܰܟܰܠ ܗܘܳܐ", "ܘܩܰܪ̈ܺܝܒܳܬ݂ܐ ܟܰܣ̈ܝܳܢ ܡܶܢܶܗ ܘܠܳܐ ܝܿܳܕܰܥ ܗܘܳܐ", "ܗܳܠܶܝܢ ܕܺܝܼܕܰܥ ܡܶܢ ܓܶܠܝܳܢܳܐ ܐܰܫܬܰܡܰܫ̈ܝ ܗܘ̈ܰܝ", "ܘܰܕܠܳܐ ܝܼܺܕܰܥ ܡܶܛܽܠ ܦܽܘܪܣܳܐ ܐܶܣܼܬܰܬܰܪ ܗܘ̈ܰܝ", "ܐܳܦ ܒܶܗ ܒܺܐܝܣܚܳܩ ܕܰܐܝܟ ܗܳܕܶܐ ܬܽܘܒ ܡܶܬܚܿܰܙܝܳܐ ܠܰܢ", "ܕܺܐܝܬ ܗܘܳܐ ܐܰܝܟܳܐ ܕܰܡܣܿܰܪܰܩ ܗܘܳܐ ܡܶܢ ܝܼܺܕܰܥܬܳܐ", "ܠܒܼܶܟ ܗܘܳܐ ܠܝܰܥܩܽܘܒ ܘܰܡܒܰܪܶܟ ܠܶܗ ܐܰܝܟ ܕܰܠܥܺܝܼܣܳܘ", "ܘܟܰܕ ܝܿܳܕܰܥ ܗܘܳܐ ܕܩܳܝ̈ܡܳܢ ܡܶܠܰܘ̈ܗ̱ܝ ܗ̇ܳܝ ܠܳܐ ܝܺܕܰܥ", "ܡܕܰܒܪܳܢܽܘܬ݂ܳܐ ܚܰܦܼܝܰܬ ܡܶܢܶܗ ܣܽܘܟܳܠܰܝ̈ܗܽܘܢ", "ܕܡܶܛܽܠ ܦܽܘܪܣܳܐ ܕܰܥܬܺܝܕ̈ܬ݂ܐ ܕܡܶܣܬܰܥܪ̈ܳܢ ܗܘ̈ܰܝ", "ܠܗܰܠ ܡܰܠܺܝ ܗܘܳܐ ܙܥܽܘܪܳܐ ܝܰܥܩܽܘܒ ܕܽܘܟܰܬ ܒܽܘܟ݂ܪܳܐ", "ܘܡܶܛܽܠ ܗܳܢܳܐ ܠܳܐ ܓܠܼܳܐ ܡܳܪܝܳܐ ܕܗܽܘܝܽܘ ܝܰܥܩܽܘܒ", "ܘܗܳܪܟܳܐ ܡܳܪܝܳܐ ܫܰܕܪܶܗ ܠܝܰܘܣܶܦ ܕܢܰܬܩܶܢ ܐܽܘܪܚܳܐ", "ܘܶܐܠܽܘ ܓܠܼܳܐ ܗܘܳܐ ܠܝܰܥܩܽܘܒ ܐܰܒܽܘܗ̱ܝ ܟܳܠܶܐ ܗܘܳܐ ܠܶܗ", "ܐܰܝܿܟܳܐ ܕܳܐܠܨܳܐ ܥܰܠ ܓܶܠܝܳܢ̈ܶܐ ܡܶܬܕܰܢܚܺܝܢ ܗ̱ܘܰܘ", "ܘܡܳܐ ܕܠܳܐ ܐܳܠܨܳܐ ܥܰܠ ܣܽܘܟܳܠܳܐ ܡܶܬܚܰܦܶܝܢ ܗ̱ܘܰܘ", "ܐ̱ܪܳܙܶܗ ܕܰܒܪܳܐ ܗܘܼܳܐ ܓܺܝܙܰܒܪܳܐ ܠܟ݂ܠܗܽܘܢ ܟܺܐܢ̈ܶܐ", "ܘܚܰܟܺܝܡܳܐܺܝܬ ܗܽܘܼ ܡܦܿܰܪܢܶܣ ܗܘܳܐ ܓܶܠܝܳܢܰܝ̈ܗܽܘܢ", "ܓܰܢܒܶܗ ܠܝܰܘܣܶܦ ܡܶܢܶܗ ܕܝܰܥܩܽܘܒ ܕܰܐܚܺܝܼܕ ܗܘܳܐ ܒܶܗ", "ܕܶܐܠܽܘ ܐܰܪܓܶܫ ܠܳܐ ܡܿܰܪܦܶܐ ܗܘܳܐ ܕܢܼܶܣܥܽܘܪ ܐܽܘܪܚܶܗ", "ܥܕܰܡܳܐ ܕܰܣܼܥܰܪ ܐܽܘܪܚܳܐ ܕܰܢܚܼܶܬ ܡܶܛܽܠܳܬ݂ܳܗܿ", "ܠܳܐ ܓܠܼܳܐ ܠܰܐܒܽܘܗ̱ܝ ܕܕܰܠܡܳܐ ܢܒܰܛܠܺܝܘܗ̱ܝ ܡܶܢ ܣܽܘܥܪܳܢܶܗ", "ܘܥܰܡܳܗܿ ܕܗܳܕܶܐ ܠܦܽܘܪܣܳܐ ܐ̱ܚܺܪܢܳܐ ܐܶܣܼܬܰܥܪܰܬ ܗܘܳܬ݂", "ܕܟܰܕ ܡܿܰܫܰܪ ܗܘܳܐ ܕܰܩܛܺܝܼܠ ܝܰܘܣܶܦ ܢܼܶܚܰܫ ܐܰܒܽܘܗ̱ܝ", "ܨܰܠܡܳܐ ܨܳܪ ܗܘܳܐ ܠܶܐܒܠܶܗ ܪܰܒܳܐ ܕܺܝܼܚܺܝܕܳܝܳܐ", "ܘܰܐܦ̈ܰܝ ܬܰܪܥܳܐ ܪܫܰܡ ܒܰܦܪܺܝܣܶܗ ܟܰܕ ܣܰܕܶܩ ܠܶܗ", "ܒܩܶܛܠܳܐ ܕܰܒܪܶܗ ܠܰܐܦ̈ܰܝ ܬܰܪܥܳܐ ܨܰܪ ܗܘܳܐ ܐܰܒܽܘܗ̱ܝ", "ܘܰܦܐܶܐ ܗܘܳܐ ܠܶܗ ܠܣܳܒܳܐ ܝܰܥܩܽܘܒ ܕܗܳܕܶܐ ܢܼܶܥܒܶܕ", "ܚܼܙܳܐ ܠܟܽܘܬܺܝܢܳܐ ܕܨܺܝܪܳܐ ܒܰܕܡܳܐ ܘܰܨܪܳܐ ܢܰܚܬܰܘ̈ܗ̱ܝ", "ܕܰܐܙܺܝܥܶܗ ܗܘܳܐ ܨܰܠܡܳܐ ܪܰܒܳܐ ܕܰܙܩܺܝܦܽܘܬ݂ܐ", "ܟܒܰܢ ܗܘܳܐ ܣܰܩܳܐ ܕܰܢܨܽܘܪ ܬܰܡܳܢ ܐܳܦ ܚܶܫܽܘܟ݂ܳܐ", "ܕܰܦܼܪܰܣ ܐܰܒܳܐ ܥܰܠ ܒܶܪ̈ܝܳܬ݂ܐ ܒܩܶܛܠܳܐ ܕܰܒܪܶܗ", "ܝܰܩܪܶܗ ܠܚܰܫܳܐ ܡܶܛܽܠ ܩܶܛܠܶܗ ܕܒܰܪ ܣܰܝܒܽܘܬ݂ܐ", "ܒܢܰܚܬܳܐ ܕܰܨܪܳܐ ܘܰܒܗܿܰܘ ܣܰܩܳܐ ܕܶܐܬܟܰܣܺܝ ܗܘܳܐ", "ܒܰܐܒܳܗܽܘܬ݂ܶܗ ܕܰܐܒܳܐ ܡܰܪܺܝ ܕܰܢܕܰܡܶܐ ܗܘܳܐ", "ܕܟܰܕ ܠܳܐ ܚܿܳܐܶܫ ܒܦܰܪܨܽܘܦ ܐܶܒܠܳܐ ܡܶܬܚܰܫܰܚ ܗܘܳܐ", "ܠܰܐܦ̈ܰܝ ܬܰܪܥܳܐ ܕܩܽܘܕܫܳܐ ܨܪܳܐ ܗܘܳܐ ܥܰܠ ܚܰܒܺܝܒܶܗ", "ܘܥܰܠ ܦܶܢ̈ܝܳܬ݂ܐ ܦܼܪܰܣ ܚܶܫܽܘܟ݂ܳܐ ܘܰܐܟܡܰܪ ܐܶܢܶܝܢ", "ܒܶܐܒܠܳܐ ܕܰܥܒܼܰܕ ܚܰܘܺܝ ܪ̈ܰܚܡܶܐ ܕܰܐܒܳܗܽܘܬ݂ܳܐ", "ܘܙܰܝܚܶܗ ܠܩܶܛܠܳܐ ܕܺܝܼܚܺܝܕܳܝܶܗ ܒܥܳܠܡܳܐ ܟܽܠܶܗ", "ܕܡܽܘܬ݂ܳܐ ܪܰܒܬ݂ܐ ܫܩܼܰܠ ܗܘܳܐ ܝܰܥܩܽܘܒ ܟܰܕ ܚܳܐܶܫ ܗܘܳܐ", "ܕܰܠܗܰܘ ܚܰܫܶܗ ܕܰܒܪܳܐ ܢܙܰܝܰܚ ܐ̱ܪܳܙܳܢܳܐܺܝܬ݂", "ܐܶܬ݂ܦܰܪܣܰܬ ܗܘܳܬ ܗܿܳܝ ܟܽܘܬܺܝܼܢܳܐ ܕܦܺܝܼܠܳܐ ܒܰܕܡܳܐ", "ܘܩܼܳܡ ܗܘܳܐ ܙܩܺܝܼܦܳܐ ܕܰܛܥܺܝܢ ܚܰܫ̈ܶܐ ܩܕܳܡ ܙܰܕܺܝܩܳܐ", "ܐܶܬܦܰܫܛܰܬ ܗܘܳܬ ܥܰܡ ܦܶܕܝ̈ܳܬ݂ܗ̇ ܒܰܕܡܳܐ ܕܰܥܠܶܝܗܿ", "ܘܰܙܩܺܝܦܽܘܬ݂ܐ ܐܶܬܚܰܙܝܰܬ ܒܳܗ̇ ܢܰܗܺܝܪܳܐܺܝܬ݂", "ܐܳܦ ܗܽܘ ܝܰܥܩܽܘܒ ܩܰܪܶܒ ܕܳܫ̈ܢܶܐ ܕܰܦܐܶܝܢ ܗ̱ܘܰܘ ܠܶܗ", "ܦܪܺܝܣܶܗ ܕܰܨܪܳܐ ܘܣܰܩܳܐ ܕܰܟܒܰܢ ܐܰܝܟ ܕܰܒܚܰܫܳܐ", "ܓܳܓ݂ܽܘܠܬܳܐ ܗܘܳܐ ܒܰܝܬܶܗ ܕܝܰܥܩܽܘܒ ܐܰܝܟ ܕܰܒܐ̱ܪܳܙܳܐ", "ܟܰܕ ܥܶܠܰܬ ܠܶܗ ܗܿܳܝ ܟܽܘܬܺܝܢܳܐ ܕܦܽܝܼܠܳܐ ܒܰܕܡܳܐ", "ܐ̱ܒܺܝܼܠ ܗܘܳܐ ܣܳܒܳܐ ܘܰܠܒܺܝܼܫ ܣܰܩܳܐ ܥܰܠ ܚܰܒܺܝܒܶܗ", "ܘܨܳܪ ܚܶܫܽܘܟ݂ܳܐ ܕܰܚܦܝܳܗܿ ܠܰܐܪܥܳܐ ܒܩܶܛܠܶܗ ܕܰܒܪܳܐ", "ܣܼܕܺܝܩ ܗܘܳܐ ܦܪܺܝܣܳܐ ܒܳܗܿ ܒܰܕܡܽܘܬܳܐ ܗܿܳܝ ܕܶܐܡܼܰܪܢܰܢ", "ܕܳܐܦ ܝܺܣܪܳܐܶܝܠ ܒܶܝܬ ܩܽܘܕܫܳܐ ܗܘܳܐ ܕܰܐܠܳܗܽܘܬ݂ܐ", "ܐܶܒܠܳܐ ܪܰܒܳܐ ܒܰܒܝܬܶܗ ܕܝܰܥܩܽܘܒ ܡܶܛܽܠ ܝܰܘܣܶܦ", "ܐܰܝܟ ܕܰܒܥܳܠܡܳܐ ܐܶܒܠܳܐ ܕܩܶܛܠܶܗ ܕܒܰܪ ܐܰܠܳܗܳܐ", "ܥܳܠܡܳܐ ܟܽܠܶܗ ܠܒܶܫ ܐܽܘܟ̈ܳܡܶܐ ܡܶܛܽܠ ܡܳܪܰܢ", "ܘܰܒܚܶܫܽܘܟܳܐ ܕܚܰܦܝܳܗܿ ܠܰܐܪܥܳܐ ܟܽܠ ܡܳܐܶܫ ܗܘܳܐ", "ܦܪܺܝܣܳܐ ܕܩܽܘܕܫܳܐ ܣܼܕܰܩ ܗܘܳܐ ܢܰܦܫܶܗ ܟܰܕ ܡܶܬ݂ܡܰܪܡܰܪ", "ܕܠܳܐ ܢܶܗܘܶܐ ܫܚܺܝܡ ܡܰܘܬܶܗ ܪܰܒܳܐ ܕܺܝܼܚܺܝܕܳܝܳܐ", "ܠܟ݂ܠܶܗ ܒܰܝܬܶܗ ܐܰܚܶܫ ܝܰܥܩܽܘܒ ܡܶܛܽܠ ܝܰܘܣܶܦ", "ܒܢܰܘ̈ܗ̱ܝ ܘܰܒܢ̈ܳܬ݂ܶܗ ܡܒܿܰܝܐܺܝܢ ܗܘܰܘ ܠܶܗ ܘܠܳܐ ܫܿܳܠܶܐ ܗܘܳܐ", "ܠܟܽܠܶܗ ܥܳܠܡܳܐ ܐܰܙܺܝܥ ܐܰܒܳܐ ܒܩܶܛܠܳܐ ܕܰܒܪܶܗ", "ܕܰܠܒܶܪ̈ܝܳܬ݂ܐ ܒܙܰܘܥܳܐ ܢܫܰܪܰܪ ܕܺܝܼܚܺܝܕܳܝܰܐ ܗ̱ܘ", "ܗܳܕܶܐ ܕܡܽܘܼܬܳܐ ܓܢܰܒܬ݂ܗ ܠܐ̱ܪܳܙܳܐ ܡܶܢ ܙܰܕܺܝܩܳܐ", "ܕܠܳܐ ܢܰܪܓܶܫ ܗܘܳܐ ܕܰܐܝܿܟܰܘ ܝܰܘܣܶܦ ܟܰܕ ܐܶܙܕܰܒܰܢ", "ܕܰܢܙܰܝܰܚ ܗܘܳܐ ܠܚܰܫܶܗ ܕܰܒܪܳܐ ܠܳܐ ܐܶܪܓܼܶܫ ܗܘܳܐ", "ܕܶܐܠܽܘ ܐܰܪܓܼܶܫ ܠܳܐ ܚܿܳܐܶܫ ܗܘܳܐ ܘܠܳܐ ܡܙܿܰܝܰܚ ܠܶܗ", "ܫܰܦܺܝ̣ܪ ܡܳܕܶܝܢ ܚܼܰܫ ܕܰܢܼܝܰܩܰܪ ܚܰܫܶܗ ܕܰܒܪܳܐ", "ܒܪܺܝܟ ܕܰܒܚܰܫܶܗ ܓܠܼܳܐ ܟܰܣܝ̈ܳܬ݂ܳܐ ܕܰܓ݂ܢܺܝ̈ܙܳܢ ܗܘ̈ܰܝ"], "lines": ["ܡܺܐܡܪܳܐ ܕܰܬܠܳܬ݂ܳܐ ܕܥܰܠ ܝܰܘܣܶܦ", "ܟܰܕ ܐܶܙܕܰܒܰܢ ܡܶܢ ܐܰܚܰܘ̈ܗ̱ܝ ܕܩܰܕܺܝܫܳܐ ܡܳܪܝ ܝܰܥܩܽܘܒ", "ܒܽܐܘܪܚܶܗ ܕܝܰܘܣܶܦ ܢܰܓܼܕܰܢܝ̱ ܡܺܐܡܪܳܐ ܠܰܡܗܰܠܳܟܽܘ", "ܒܳܟ ܡܳܪܝ̱ ܬܼܢܽܘܚ ܡܶܠܬ݂ܐ ܕܠܰܐܝܳܐ ܥܰܡ ܫܰܦܺܝܪܳܐ", "ܒܽܘܟܪܳܗܿ ܕܪܳܚܶܝܠ ܬܽܘܒ ܨܶܝܕ ܓܽܘܒܳܐ ܩܼܪܳܢܝ̱ ܠܰܚܙܳܬ݂ܐ", "ܡܳܪܶܗ ܕܝܰܥܩܽܘܒ ܒܳܟ ܐܿܶܡܰܠܶܠ ܥܰܠ ܚܰܒܺܝܒܶܗ", "ܐܰܢ̱ܬ ܗ̱ܽܘ ܓܰܙܳܐ ܕܟ݂ܽܠܗܽܘܢ ܡܺܐܡܪ̈ܶܐ ܕܫܰܪܺܝܪ̈ܳܬ݂ܐ", "ܘܡܶܢܳܟ ܫܿܳܩܠܳܐ ܡܶܠܬ݂ܐ ܚܰܝܠܳܐ ܠܰܡܰܡܠܳܠܽܘ", "ܒܳܟ ܦܳܪܽܘܩܳܐ ܐܶܚܿܙܶܐ ܠܝܰܘܣܶܦ ܕܰܟܡܳܐ ܫܰܦܺܝܪ", "ܕܰܠܒܰܪ ܡܶܢܳܟ ܠܳܐ ܐܺܝܬ ܡܶܕܶܡ ܕܺܐܝܬ ܠܶܗ ܫܽܘܦܪܳܐ", "ܙܺܝܘܶܗ ܕܫܶܡܫܳܐ ܡܩܿܰܒܠܳܐ ܥܰܝܢܳܐ ܘܠܳܒܫܳܐ ܢܽܘܗܪܳܐ", "ܘܡܶܢܶܗ ܢܿܳܣܒܳܐ ܕܬܼܶܦܪܽܘܫ ܓܰܘ̈ܢܶܐ ܘܠܨܽܘܪ̈ܳܬ݂ܐ", "ܘܠܳܐ ܠܶܗ ܠܫܶܡܫܳܐ ܚܿܳܙܝܳܐ ܥܰܝܢܳܐ ܐܶܠܳܐ ܐܶܢ ܒܶܗ", "ܗܽܘܼ ܡܿܰܠܒܶܫ ܠܳܗ̇ ܙܺܝܘܳܐ ܕܬܼܶܚܙܶܐ ܠܶܗ ܘܰܠܟܽܠܳܐ", "ܘܰܠܬܰܪܥܺܝܬ݂ܐ ܠܰܘ ܒܰܟܝܳܢܳܗܿ ܐܺܝܼܬ ܠܳܗ̇ ܢܽܘܗܪܳܐ", "ܐܶܠܳܐ ܡܶܢܳܟ ܫܿܳܩܠܳܐ ܬܼܡܰܠܶܠ ܥܰܠ ܟܰܣܝܽܘܬ݂ܟ݂", "ܡܶܢܳܟ ܩܼܰܒܶܠ ܝܰܘܣܶܦ ܙܺܝܼܘܳܐ ܕܢܼܶܗܘܶܐ ܫܰܦܺܝܪ", "ܒܳܟ ܬܶܨܛܰܒܼܰܬܝ ܡܶܠܬ݂ܶܗ ܕܣܰܢܝܳܐ ܕܬܶܬܼܢܶܐ ܫܽܘܦܪ̈ܰܘܗ̱ܝ", "ܚܙܰܘ ܦܳܪ̈ܽܘܫܶܐ ܒܰܐܝܠܶܝܢ ܓܰܘ̈ܢܶܐ ܨܺܝܼܪ ܗܘܼܳܐ ܝܰܘܣܶܦ", "ܕܰܒܣܰܡܡܳܢܰܘ̈ܗ̱ܝ ܕܰܒܪܳܐ ܐܰܙܠܼܶܓ ܟܽܠܶܗ ܫܽܘܦܪܶܗ", "ܫܼܕܳܝܗ̱ܝ ܗܘܼܳܐ ܚܣܳܡܳܐ ܒܓܽܘܒܳܐ ܘܶܐܬܼܬܢܺܝܚ ܕܰܣܥܼܰܪ ܕܺܝܠܶܗ", "ܐܰܝܟ ܕܰܙܩܺܝܦܳܐ ܠܩܰܒܪܳܐ ܥܼܰܠ ܗܘܼܳܐ ܘܢܳܚܼܘ ܙܳܩܽܘ̈ܦܶܐ", "ܩܰܒܪܶܗ ܚܣܳܡܳܐ ܒܓܽܘܒܳܐ ܟܰܕ ܚܰܝ ܐܰܝܟ ܕܰܠܡܺܝܬ݂ܳܐ", "ܘܰܢܩܼܰܫ ܟܰܦܳܐ ܕܰܢܒܰܙܰܚ ܒܶܗ ܐܰܝܟ ܕܰܒܡܳܪܰܢ", "ܐܶܬܼܟܰܢܰܫܘ ܗ̱ܘܰܘ ܕܢܼܶܐܟ݂ܠܽܘܢ ܠܰܚܡܳܐ ܐܰܚ̈ܰܝ ܝܰܘܣܶܦ", "ܐܰܝܟ ܒܰܕܝܳܨܳܐ ܠܥܶܠ ܡܶܢ ܩܰܒܪܳܐ ܕܺܐܝܬ ܒܶܗ ܚܰܝܳܐ", "ܘܰܐܟܡܳܐ ܕܗܳܠܶܝܢ ܡܶܬ݂ܐܡܪ̈ܳܢ ܗܘ̈ܰܝ ܡܶܢ ܐܰܟܬ݂ܳܢ̈ܶܐ", "ܒܗܿܳܝ ܫܳܪܽܘܬ݂ܐ ܕܝܶܠܼܕܰܬ݀ ܩܶܛܠܳܐ ܒܪܽܘܓ݂ܙܳܐ ܪܰܒܳܐ", "ܐܰܝܟܳܐ ܐܶܢܽܘܢ ܚܶܠܡ̈ܶܐ ܗܳܫܳܐ ܘܰܦܟܳܪ̈ܰܝܗܽܘܢ", "ܐܶܢ ܫܰܪܺܝܪܺܝܢ ܢܚܰܘܽܘܢ ܚܰܝܠܳܐ ܕܓܶܠܝܳܢܰܝ̈ܗܽܘܢ", "ܐܰܝܟܰܘ ܢܽܘܗܪܳܐ ܕܣܿܳܓܶܕ ܗܘܼܳܐ ܠܶܗ ܠܗܳܢ ܕܰܓܳܠܳܐ", "ܕܰܒܚܶܫܽܘܟ݂ܳܐ ܗܳܐ ܡܶܬܢܰܘܰܠ ܡܰܪܺܝܪܳܐܺܝܬ݂", "ܐܰܝܟܳܐ ܐܶܢܽܘܢ ܫܶܡܫܳܐ ܘܣܰܗܪܳܐ ܕܰܣܓܼܶܕܘ ܗ̱ܘܰܘ ܠܶܗ", "ܢܫܼܰܕܪܽܘܢ ܨܶܝܕܰܘܗ̱ܝ ܙܰܠܺܝܩܰܝ̈ܗܽܘܢ ܕܶܐܫܼܬܰܥܒܰܕܘ ܠܶܗ", "ܟܰܘܟ̈ܒܶܐ ܚܕܰܥܣܰܪ ܣܳܓ݂ܕܺܝܢ ܗ̱ܘܰܘ ܠܶܗ ܐܰܝܟ ܕܳܐܡܿܰܪ ܗܘܼܳܐ", "ܢܼܶܚܽܘܬ ܨܶܝܕܰܘܗ̱ܝ ܚܰܕ ܙܰܗܪܺܝܪܳܐ ܠܓܽܘܒܳܐ ܡܳܕܶܝܢ", "ܙܥܽܘܼܪ ܐܽܘܚܕܳܢܳܐ ܕܝܰܗܼܒܘ ܠܶܗ ܚܶܠܡ̈ܶܐ ܕܰܐܫܼܰܪ ܐܶܢܽܘܢ", "ܕܰܒܓ݂ܰܘ ܓܽܘܒܳܐ ܥܰܒܼܕܽܘܗ̱ܝ ܡܰܠܟܳܐ ܘܰܒܚܶܫܽܘܟ݂ܐ", "ܫܰܦܺܝܪܽ ܗ̱ܘ̣ ܠܶܗ ܐ̱ܬ݂ܪܳܐ ܐܰܠܺܝܼܨܳܐ ܕܡܶܫܬܰܩܰܦ ܒܶܗ", "ܕܰܠܪܳܡܽܘܬ݂ܳܐ ܒܥܽܘܡܩܳܐ ܦܐܼܶܐ ܠܶܗ ܕܬܼܶܗܘܶܐ ܫܳܕܝܳܐ", "ܐܰܝܟܳܐ ܗ̱ܳܝ ܟܰܦܶܗ ܕܶܐܙܰܕܩܼܦܰܬ݀ ܗܘܳܬ ܐܰܝܟ ܕܳܐܡܰܪ ܗܘܼܳܐ", "ܢܶܚܨܽܘܕ ܗܳܫܳܐ ܡܶܢ ܓܰܘ ܓܽܘܒܳܐ ܚܰܫ̈ܶܐ ܒܺܝ̈ܫܶܐ", "ܐܰܝܟܳܐ ܗ̱ܳܝ ܫܶܢܬ݂ܶܗ ܕܝܶܗܼܒܰܬ݀ ܗܘܼܳܬ ܠܶܗ ܪܺܝܫܳܢܽܘܬ݂ܐ", "ܢܶܕܡܰܟ ܗܳܫܳܐ ܒܓܽܘܒܳܐ ܘܢܶܚܙܶܐ ܐܰܝܟܳܐ ܫܰܠܺܝܛ", "ܫܰܦܺܝܪ ܗܽܘ ܠܶܗ ܚܶܫܟ݂ܶܗ ܕܓܽܘܒܳܐ ܕܰܡܫܰܢܶܩ ܠܶܗ", "ܕܰܒܚܶܙܘ̈ܳܢܶܐ ܕܕܰܓܳܠܽܘܬ݂ܐ ܬܽܘܒ ܠܳܐ ܢܶܛܥܶܐ", "ܡܒܰܙܚܺܝܼܢ ܗ̱ܘܰܘ ܒܶܗ ܐܰܝܟ ܙܳܩܽܘ̈ܦܶܐ ܒܒܰܪ ܐܰܠܳܗܳܐ", "ܕܩܰܒܼܪܽܘܗ̱ܝ ܘܰܣܒܼܰܪܘ ܕܰܡܪܰܕܘ ܠܗܽܘܢ ܡܶܢ ܫܽܘܠܛܳܢܶܗ", "ܘܟܰܕ ܡܶܬܒܰܙܰܚ ܗܿܰܘ ܫܰܪܺܝܪܳܐ ܡܶܢ ܕܰܓ̈ܳܠܶܐ", "ܘܰܡܡܰܝܩܺܝܢ ܒܶܗ ܘܣܳܒܪܺܝܢ ܕܰܥܼܢܰܕ ܘܰܐܘܦܼܺܝ ܫܰܪܒܶܗ", "ܘܟܰܕ ܐܽܘܠܨܳܢܳܐ ܒܚܶܫܟܶܗ ܕܓܽܘܒܳܐ ܩܼܳܡ ܥܰܠ ܝܰܘܣܶܦ", "ܘܗܳܐ ܕܢܼܶܫܪܰܟ ܠܶܗ ܠܚܶܒ̈ܠܶܐ ܕܡܰܘܬ݂ܐ ܒܰܐܬ݂ܪܳܐ ܚܽܘܪܒܳܐ", "ܐ̱ܪܳܙܶܗ ܕܰܒܪܳܐ ܣܼܰܥܪܶܗ ܒܓܽܘܒܳܐ ܘܝܰܗܼܒ ܠܶܗ ܐܺܝܕܳܐ", "ܕܢܰܘܣܶܦ ܗܘܼܳܐ ܠܶܗ ܫܽܘܦܪܳܐ ܒܨܰܠܡܶܗ ܕܒܰܪ ܐܰܠܳܗܳܐ", "ܘܰܐܟܡܳܐ ܕܗܳܠܶܝܢ ܡܶܬܰܐܡܪ̈ܳܢ ܗܘ̈ܰܝ ܨܶܝܕ ܫܰܦܺܝܪܳܐ", "ܕܠܳܐ ܢܶܣܼܬܰܪܰܕ ܡܶܢ ܚܶܫܽܘܟ݂ܐ ܕܓܽܘܒܳܐ ܝܰܘܣܶܦ", "ܡܺܝ̈ܠܶܐ ܐ̱ܚܪ̈ܳܢܶܐ ܐܺܝܬ ܠܳܟ ܬܼܶܪܕܶܐ ܒܽܐܘܪܚܶܗ ܕܰܒܪܳܐ", "ܘܰܐܬ݂ܪܶܗ ܕܓܽܘܒܳܐ ܠܳܐ ܡܣܿܰܝܶܟ ܠܳܟ ܬܼܶܫܬܰܠܰܡ ܒܶܗ", "ܠܡܶܨܪܶܝܢ ܐܺܝܬ ܠܳܟ ܬܺܐܙܰܠ ܝܰܘܣܶܦ ܬܰܬܩܶܢ ܬܰܡܳܢ", "ܐܰܬ݂ܪܳܐ ܠܡܳܪܳܟ ܕܳܐܦ ܗܽܘܼ ܠܬܰܡܳܢ ܣܺܝ̈ܡܳܢ ܐܰܦܰܘ̈ܗ̱ܝ", "ܚܽܘܬ ܣܰܒܰܪܳܝܗ̱ܝ ܠܰܐܬ݂ܪܳܐ ܕܡܰܪܺܝܕ ܡܶܢ ܟܽܘܘܳܢܳܐ", "ܕܗܳܐ ܐܳܬ݂ܶܐ ܠܶܗ ܣܳܦܪܳܐ ܕܡܿܰܠܶܦ ܫܰܪܺܝܪ̈ܳܬ݂ܐ", "ܙܶܠ ܐܶܡܰܪ ܠܳܗ̇ ܠܡܳܪܰܬ݀ ܚܰܪ̈ܫܶܐ ܕܗܳܐ ܡܰܛܺܝ ܠܶܗ", "ܗܿܰܘ ܕܰܒܚܰܝܠܶܗ ܡܦܰܪܣܶܐ ܟܽܠܳܗ̇ ܕܰܓܳܠܽܘܬ݂ܐ", "ܬܳܐ ܣܰܩ ܝܰܘܣܶܦ ܠܳܐ ܡܿܳܐܶܬ ܐܰܢ̱ܬ ܒܽܐܘܪܚܳܐ ܕܰܐܪܡܼܺܝܬ", "ܕܠܰܘ ܕܺܝܠܳܟ ܗܺܝ ܕܬܶܐܪܽܘܥ ܩܺܐܪܣܳܐ ܕܥܰܡ ܐܰܒܕܳܢܳܐ", "ܡܺܝ̈ܠܶܐ ܣܺܝܡ ܒܳܗܿ ܒܽܐܘܪܚܳܐ ܕܰܕܡܳܐ ܘܰܥܒܼܰܪ ܫܰܢܳܐ", "ܕܡܳܪܳܟ ܐܳܬܶܐ ܘܰܡܫܿܰܝܶܢ ܠܳܗ̇ ܒܩܶܛܠܶܗ ܪܰܒܳܐ", "ܠܡܶܨܪܶܝܢ ܬܺܐܼܙܰܠ ܕܽܐܘܪܚܶܗ ܕܰܒܪܳܐ ܠܬܰܡܳܢ ܐܺܝܬ݂ܝܗܿ", "ܘܣܺܝܼܡ ܒܳܗܿ ܚܰܫܳܐ ܕܡܰܠܟܳܐ ܩܛܺܝܠܳܐ ܕܰܡܫܿܰܥܒܶܕ ܠܳܗ̇", "ܙܶܠ ܐܶܡܰܪ ܠܳܗ̇ ܠܗܳܝ ܛܰܥܳܝܬܐ ܕܨܶܝܕܰܝܟܝ̱ ܐܳܬ݂ܶܐ", "ܪܳܥܝܳܐ ܪܰܒܳܐ ܕܰܢܿܦܰܩ ܢܼܶܒܥܶܐ ܠܰܐܒܺܝ̈ܕܳܬ݂ܐ", "ܣܰܩ ܡܶܢ ܓܽܘܒܳܐ ܘܰܐܩܶܠ ܪܶܗܛܳܟ ܥܰܠ ܣܰܒܪ̈ܳܬ݂ܐ", "ܕܽܐܘܪܚܳܐ ܪܗܺܝܒܳܐ ܘܩܶܛܠܳܐ ܪܰܒܳܐ ܡܶܙܕܰܝܰܚ ܒܳܗ̇", "ܗܳܠܶܝܢ ܐ̱ܪ̈ܳܙܶܐ ܠܛܰܠܝܳܐ ܚܣܺܝܡܳܐ ܒܓܽܘܒܳܐ ܣܼܰܥܪܽܘܗ̱ܝ", "ܘܰܠܓ݂ܘ ܡܶܨܪܶܝܢ ܬܰܪܨܽܘܗܿ ܠܽܐܘܪܚܳܐ ܐܰܝܟ ܕܶܐܡܼܰܪܢܰܢ", "ܘܟܰܕ ܩܿܳܝܡܳܐ ܗܘܼܳܬ ܕܬܼܶܣܥܽܘܪ ܕܺܝܠܳܗ̇ ܡܕܰܒܪܳܢܽܘܬ݂ܐ", "ܫܝܿܳܪܬܳܐ ܒܚܽܘܪܒܳܐ ܢܓܰܕ ܨܶܒܝܳܢܳܗ̇ ܕܣܳܥܽܘܪܽܘܬ݂ܐ", "ܐܬܼܰܘ ܬܰܓܳܪ̈ܶܐ ܡܶܕܝܰܢ̈ܳܝܶܐ ܘܰܡܼܛܰܘ ܬܰܡܳܢ", "ܐܺܝܢ ܒܰܫܪܳܪܳܐ ܕܬܰܐܓܳܪ̈ܶܐ ܗ̱ܘܰܘ ܐܰܝܟ ܕܰܒܩܽܘܫܬܳܐ", "ܠܗܳܠܶܝܢ ܦܰܐܝܳܐ ܐܳܦ ܬܶܐܓ݂ܘܪܬܳܐ ܘܰܫܡܳܐ ܛܳܒܳܐ", "ܕܣܺܝܼܡܬܳܐ ܪܰܒܬ݂ܳܐ ܠܡܶܨܪܶܝܢ ܐܰܚܼܶܬ݂ܘ ܕܰܣܢܺܝܩܳܐ ܗܘܼܳܬ݂", "ܡܰܪܓܳܢܺܝܬ݂ܐ ܓܒܺܝܼܬ݂ܐ ܕܪܰܒܳܐ ܘܫܳܘܝܳܐ ܛܺܝܡ̈ܶܝܗܿ", "ܐܰܝܟ ܒܰܩܛܺܝܪܳܐ ܡܶܬܰܬܒܥܺܝܢ ܗ̱ܘܰܘ ܕܰܩܪܽܘܒܘ̱ ܘܰܙܒܰܢܘ̱", "ܘܟܰܕ ܣܽܘܥܪܳܢܳܐ ܡܶܢ ܐܰܠܳܗܳܐ ܡܶܫܬܰܡܰܫ ܗܘܼܳܐ", "ܝܽܗ̱ܘܕܳܐ ܠܰܐܚܰܘ̈ܗ̱ܝ ܡܶܠܟܳܐ ܝܰܗ̱ܒ ܗܘܼܳܐ ܥܠܶܝܗܿ ܕܰܨܒܽܘܬ݂ܐ", "ܡܽܘܢ ܝܽܘܬ݂ܪܳܢܳܐ ܕܢܿܶܩܛܽܘܠ ܠܰܐܚܳܘܢ ܠܗܽܘܢ ܐܳܡܿܰܪ ܗܘܼܳܐ", "ܬܳܘ ܠܰܡ ܢܿܙܰܒܢܺܝܘܗ̱ܝ ܘܺܐܝܕܳܐ ܕܺܝܠܰܢ ܠܳܐ ܬܼܶܗܘܶܐ ܒܶܗ", "ܠܺܝܗܽܘܕܳܐ ܓܶܝܪ ܙܿܳܕܶܩ ܗܘܼܳܐ ܠܶܗ ܕܢܶܡܠܽܘܟ ܗܳܕܶܐ", "ܕܰܬܪܶܥܣܰܪܬ݂ܳܐ ܒܰܫܡܶܗ ܬܰܠܝܳܐ ܕܟܽܠܗܽܘܢ ܐܰܚܰܘ̈ܗ̱ܝ", "ܬܶܪܥܣܰܪ ܫܰܒ̈ܛܶܐ ܒܰܫܡܶܗ ܛܒܺܝܥܺܝܢ ܘܰܦܐܼܶܐ ܗܘܼܳܐ ܠܶܗ", "ܕܢܼܶܫܬܰܘܬܰܦ ܗܘܼܳܐ ܠܽܐܘܪܚܳܐ ܕܐ̱ܪ̈ܳܙܶܐ ܕܫܰܪܺܝܪ̈ܳܬ݂ܐ", "ܩܪܳܝܬܳܐ ܕܰܫܡܶܗ ܚܿܳܒܫܳܐ ܠܟ݂ܽܠܗܽܘܢ ܫܰܒ̈ܛܰܝ ܝܰܥܩܽܘܒ", "ܕܦܳܪܩܳܐ ܪܰܒܳܐ ܒܫܰܒܛܳܐ ܕܺܝܠܶܗ ܡܶܬ݂ܝܰܒܰܠ ܗܘܼܳܐ", "ܠܗܳܢܳܐ ܦܐܶܐ ܗܘܼܳܐ ܕܰܒܨܶܒܝܳܢܶܗ ܢܶܫܬܰܘܬܰܦ ܗܘܼܳܐ", "ܠܽܐܘܪܚܶܗ ܕܝܰܘܣܶܦ ܕܰܕܪܺܝܫܳܐ ܗܘܼܳܬ ܡܶܢ ܥܶܠܳܝܳܐ", "ܬܳܘ ܠܰܡ ܢܿܙܰܒܢܺܝܘܗ̱ܝ ܘܺܐܝܕܳܐ ܕܺܝܠܰܢ ܠܳܐ ܬܼܶܗܘܶܐ ܒܶܗ", "ܘܰܫܡܼܰܥܘ̱ ܗܳܠܶܝܢ ܘܶܐܬܛܰܝܰܒܘ̱ ܗ̱ܘܰܘ ܥܰܠ ܣܽܘܥܪܳܢܳܐ", "ܘܡܶܛܽܠ ܗܳܢܳܐ ܝܺܗܽܘܕܳܐ ܠܳܟ ܢܰܘܕܽܘܢ ܐܰܚܰܝ̈ܟ", "ܕܰܒܝܰܕ ܡܶܠܟܳܟ ܠܳܐ ܛܒܼܰܥܘ̱ ܒܰܕܡܶܗ ܕܗܿܰܘ ܙܰܟܳܝܳܐ", "ܬܳܘ ܠܰܡ ܢܿܙܰܒܢܺܝܘܗ̱ܝ ܘܰܫܡܼܰܥܘ̱ ܟܽܠܗܽܘܢ ܡܶܠܟܶܗ ܛܳܒܳܐ", "ܘܰܢܓ̣ܰܕܘ̱ ܐܰܣܼܩܽܘܗ̱ܝ ܡܶܢ ܓܰܘ ܓܽܘܒܳܐ ܕܢܼܶܙܕܰܒܰܢ ܗܘܼܳܐ", "ܘܟܰܕ ܐܰܠܳܗܳܐ ܫܼܰܕܪܶܗ ܠܡܶܨܪܶܝܢ ܡܶܛܽܠ ܦܽܘܪܣܳܐ", "ܝܽܗ̱ܘܕܳܐ ܫܰܪܺܝ ܒܗܿܳܝ ܕܶܐܬ݂ܦܰܩܰܕ ܡܶܢ ܐܰܠܳܗܳܐ", "ܕܢܼܶܚܽܘܬ ܢܣܺܝܼܡ ܣܰܒܥܳܐ ܠܟܰܦ̈ܢܶܐ ܐܶܫܼܬܰܕܰܪ ܗܘܼܳܐ", "ܘܟܰܕ ܠܳܐ ܢܼܶܨܒܽܘܢ ܗܽܘܼ ܡܶܢ ܐܽܘܪܚܶܗ ܠܳܐ ܦܿܳܐܶܫ ܗܘܼܳܐ", "ܩܕܳܡܰܝܗܽܘܢ ܓܶܝܪ ܐܶܫܼܬܰܕܰܪ ܗܘܼܳܐ ܐܰܟܡܳܐ ܕܰܟܬܺܝܼܒ", "ܟܰܕ ܨܶܒܝܳܢܗܽܘܢ ܒܺܝܼܫܳܐ ܒܕܺܝܠܶܗ ܡܶܬܚܰܫܰܚ ܗܘܼܳܐ", "ܒܢ̈ܰܝ ܐܶܡܗ̈ܳܬ݂ܐ ܠܰܒܪܳܗܿ ܕܚܺܐܪܬܳܐ ܗ̱ܘܰܘ ܡܳܪ̈ܰܝܳܐ", "ܘܰܐܝܟ ܕܰܠܥܰܒܕܳܐ ܒܛܺܝ̈ܡܶܐ ܙܰܒܢܽܘܗ̱ܝ ܡܰܪܳܚܳܐܺܝܬ݂", "ܫܠܸܶܐ ܒܰܪ ܚܺܐܪ̈ܶܐ ܟܰܕ ܡܶܙܕܰܒܰܢ ܘܠܳܐ ܡܪܰܛܶܢ ܗܘܼܳܐ", "ܕܰܠܗܰܘ ܡܳܪܳܐ ܕܰܗܘܼܳܐ ܥܰܒܕܳܐ ܡܶܬܕܰܡܶܐ ܗܘܼܳܐ", "ܥܿܳܐܶܠ ܢܶܣܰܒ ܢܺܝܪܳܐ ܕܥܰܒ̈ܕܶܐ ܘܠܳܐ ܡܒܰܓܶܢ ܗܘܼܳܐ", "ܕܐ̱ܪܳܙܶܗ ܕܰܒܪܳܐ ܡܩܿܰܪܶܒ ܗ̱ܘܼܳܐ ܠܶܗ ܠܰܟܒܺܝܫܽܘܬ݂ܐ", "ܡܶܫܬܰܥܒܰܕ ܗܘܼܳܐ ܟܰܕ ܚܺܐܪܽܘܬ݂ܗ ܒܶܗ ܢܛܺܝܼܪܳܐ ܗܘܼܳܬ݂", "ܐܰܝܟ ܗܿܳܝ ܕܰܒܪܳܐ ܕܰܗܘܼܳܐ ܥܰܒܕܳܐ ܘܒܰܪ ܚܺܐܪ̈ܶܐ ܗܘܼܳܐ", "ܫܠܸܶܐ ܘܡܶܙܕܰܒܰܢ ܘܫܿܳܩܠܺܝܢ ܛܺܝܡܰܘ̈ܗ̱ܝ ܘܰܡܩܿܰܒܶܠ ܗܘܼܳܐ", "ܕܟ݂ܽܠܗܶܝܢ ܕܰܒܪܳܐ ܢܶܬܚ̈ܰܙܝܳܢ ܒܶܗ ܒܟ݂ܽܠܳܗ̇ ܐܽܘܪܚܶܗ", "ܡܰܪܟܶܢ ܪܺܝܫܶܗ ܕܥܰܒܕܳܐ ܚܼܰܕܬ݂ܳܐ ܡܠܶܐ ܚܺܐܪܽܘܬ݂ܐ", "ܘܰܠܥܰܒܕܽܘܬ݂ܐ ܥܿܳܐܶܠ ܕܢܼܶܦܠܽܘܚ ܟܰܕ ܒܰܪ ܚܺܐܪ̈ܶܐ ܗ̱ܘ", "ܠܡܳܪܳܐ ܕܛܽܘܗ̈ܡܶܐ ܕܰܗܘܼܳܐ ܥܰܒܕܳܐ ܡܶܬܕܰܡܶܐ ܗܘܼܳܐ", "ܟܰܕ ܡܳܪܽܘܬ݂ܗ ܒܶܗ ܟܰܣܝܳܐ ܗܘܼܳܬ ܟܰܕ ܡܶܫܼܬܰܥܒܰܕ", "ܙܒܰܢܘ̱ ܥܰܪܒܳܝ݁̈ܶܐ ܠܝܰܘܣܶܦ ܥܰܒܕܳܐ ܟܰܕ ܒܰܪ ܚܺܐܪ̈ܶܐ ܗ̱ܘ", "ܙܒܼܰܢܘ̱ ܥܶܒܪ̈ܳܝܶܐ ܠܝܶܫܽܘܥ ܕܰܢܡܽܘܬ ܘܡܿܰܐܚܶܐ ܡܺܝ̈ܬ݂ܐ ܗ̱ܘ", "ܝܽܗ̱ܘܕܳܐ ܠܝܰܘܣܶܦ ܝܰܗܼܒܶܗ ܒܙܰܒܢܳܐ ܠܡܶܕܝܰܢܳܝ̈ܶܐ", "ܘܗܳܪܟܳܐ ܝܽܗ̱ܘܕܳܐ ܛܺܝܡ̈ܰܝ ܡܳܪܰܢ ܬܽܘܒ ܫܿܳܩܶܠ ܗܘܼܳܐ", "ܢܚܼܶܬ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ ܘܙܰܒܢܳܗܿ ܠܡܶܨܪܶܝܢ", "ܗܿܳܝ ܗܺܝ ܕܰܒܪܳܐ ܕܰܒܡܽܘܟܳܟܶܗ ܦܪܰܩܼ ܒܶܪ̈ܝܳܬ݂ܐ", "ܫܰܠܡܳܗܿ ܝܰܘܣܶܦ ܠܽܐܘܪܚܳܐ ܕܰܒܪܳܐ ܘܬܽܘܒ ܫܰܪܺܝ ܒܳܗܿ", "ܕܢܶܗܦܽܘܟ ܢܰܝܬܶܐ ܡܶܕܶܡ ܕܰܐܪܦܼܺܝ ܒܛܽܘܪ̈ܶܐ ܕܰܥܒܼܰܪܘ", "ܣܠܼܶܩ ܡܶܢ ܓܽܘܒܳܐ ܐܰܝܟ ܡܶܢ ܩܰܒܪܳܐ ܕܠܳܐ ܢܶܟ݂ܝܳܢܳܐ", "ܘܬܽܘܒ ܫܰܪܺܝ ܠܶܗ ܒܨܰܠܡܳܐ ܕܚܰܫ̈ܶܝܗ̇ ܕܰܙܩܺܝܦܽܘܬ݂ܐ", "ܒܓܽܘܒܳܐ ܩܰܒܼܪܽܘܗ̱ܝ ܘܰܕܠܳܐ ܚܒܳܠܳܐ ܣܠܼܶܩ ܐܰܝܟ ܡܳܪܰܢ", "ܘܬܽܘܒ ܡܶܢ ܪܽܝܫܳܗܿ ܕܽܐܘܪܚܳܐ ܫܰܪܺܝ ܕܰܢܗܰܠܶܟ ܒܳܗܿ", "ܥܼܰܠ ܒܰܪ ܚܺܐܪ̈ܶܐ ܕܢܼܶܗܘܶܐ ܥܰܒܕܳܐ ܐܰܝܟ ܕܰܫܡܼܰܥܬܽܘܢ", "ܕܗܳܢܳܐ ܓܰܘܢܳܐ ܠܳܐ ܐܰܪܡܺܝ ܗܘܼܳܐ ܒܨܰܠܡܳܐ ܕܰܐܣܼܶܩ", "ܒܩܰܠܺܝܠ ܩܰܠܺܝܠ ܓܰܡܪܳܗܿ ܠܨܽܘܪܬܳܐ ܕܫܰܪܺܝܪ̈ܳܬ݂ܐ", "ܕܡܶܢ ܟܽܠ ܓܰܒܺܝ̈ܢ ܠܿܳܩܶܛ ܫܽܘܦܪ̈ܶܐ ܕܠܿܳܚܡܺܝܢ ܗ̱ܘܰܘ ܠܶܗ", "ܝܿܳܐܶܐ ܗܘܼܳܐ ܠܶܗ ܟܰܕ ܡܶܙܕܰܒܰܢ ܡܶܢ ܨܶܝܕ ܐܰܚܰܘ̈ܗ̱ܝ", "ܐܰܝܟ ܕܰܡܫܺܝܚܳܐ ܡܶܢ ܬܰܠܡܺܝܕܶܗ ܡܶܙܕܰܒܰܢ ܗܘܼܳܐ", "ܫܰܦܺܝܪ ܗܘܼܳܐ ܠܶܗ ܟܶܕ ܥܰܠ ܡܶܨܪܶܝܢ ܣܺܝ̈ܡܳܢ ܐܰܦܰܘ̈ܗ̱ܝ", "ܕܢܼܶܚܽܘܬ ܢܼܶܣܓܶܐ ܣܰܒܥܳܐ ܠܟܰܦ̈ܢܶܐ ܒܓܰܘܳܗܿ ܕܰܐܪܥܳܐ", "ܐܶܫܼܬܰܥܒܰܕ ܗܘܼܳܐ ܘܰܫܩܰܠ ܢܺܝܪܳܗܿ ܕܰܟܒܺܝܫܽܘܬ݂ܐ", "ܘܰܢܦܰܩ ܢܼܺܐܙܰܠ ܥܰܡ ܬܰܐܓܳܪ̈ܶܐ ܒܽܐܘܪܚܳܐ ܕܰܐܪܡܼܺܝ", "ܫܠܼܰܚ ܠܳܗ̇ ܐ̱ܪܳܙܳܐ ܠܡܶܨܪܶܝܢ ܒܺܐܝܕ̈ܰܘܗ̱ܝ ܟܰܕ ܐܳܙܿܶܠ ܗܘܼܳܐ", "ܕܛܰܝܶܒܝ ܐܰܬ݂ܪܳܐ ܠܡܳܪܳܐ ܕܥܰܒܕ̈ܶܐ ܕܗܳܐ ܐܳܬ݂ܶܐ ܠܶܟ݂ܝ̱", "ܠܝܰܘܣܶܦ ܫܼܰܕܪܶܬ ܕܢܰܬܩܶܢ ܩܽܘܕܡܰܘܗ̱ܝ ܡܶܢܶܗ ܝܺܠܰܦܝ", "ܕܰܐܝܠܶܝܢ ܓܰܙ̈ܶܐ ܟܣܸܶܝܢ ܒܶܗ ܒܡܰܠܟܳܐ ܕܗܳܐ ܐܳܬ݂ܶܐ ܠܶܟ݂ܝ̱", "ܚܽܘܪܝ̱ ܒܶܗ ܒܥܰܒܕܳܐ ܘܡܶܢܶܗ ܝܺܠܰܦ ܡܶܛܽܠ ܡܳܪܶܗ", "ܕܰܐܝܠܶܝܢ ܥܽܘܬ݂ܪ̈ܶܐ ܡܦܿܰܠܶܓ ܒܰܐܬ݂ܪܳܐ ܡܳܐ ܕܢܳܚܶܬ ܠܳܗ̇", "ܚܙܺܝܼ ܦܽܘܪܢܳܣܶܗ ܕܛܰܠܝܳܐ ܕܫܶܠܼܚܶܬ݀ ܕܰܟܡܳܐ ܚܰܟܺܝܡ", "ܘܰܕܥܺܝ ܡܶܢ ܗܳܢܳܐ ܕܩܰܫܺܝܫ ܝܰܘ̈ܡܶܐ ܠܥܶܠ ܡܶܢ ܣܳܟ̣ܰܐ ܗ̱ܘ", "ܚܽܘܪܝ̱ ܒܶܗ ܒܗܳܢܳܐ ܕܣܰܒܥܐ ܡܦܿܰܠܶܓ ܠܰܕܟܳܦܢܺܝܢ ܒܶܟ݂ܝ̱", "ܘܰܐܫܰܪܝ ܡܶܢܶܗ ܕܰܐܘܨܰܪ ܚܰܝ̈ܶܐ ܗ̱ܘ ܗܰܘ ܕܐܳܬ݂ܐ ܠܶܟ݂ܝ̱", "ܛܥܰܡܬ݂ܗ ܕܡܳܪܳܐ ܒܝܰܘܣܶܦ ܥܰܒܕܳܐ ܡܫܿܰܕܰܪ ܐ̱ܢܳܐ ܠܶܟ݂ܝ̱", "ܝܺܠܰܦ ܡܶܢܶܗ ܕܟ݂ܽܠܶܗ ܣܰܒܥܰܐ ܗ̱ܘ ܠܰܕܟܳܦܢܺܝܢ ܠܶܗ", "ܡܶܢ ܒܰܪ ܝܰܥܩܽܘܒ ܣܰܒܝ ܠܶܟ݂ܝ̱ ܕܽܘܡܝܳܐ ܕܒܰܪ ܐܰܠܳܗܳܐ", "ܕܗܽܘܝܽܘ ܡܦܿܰܠܶܓ ܣܰܒܥܳܐ ܠܟܰܦ̈ܢܶܐ ܒܰܐܬ݂ܪ̈ܰܘܳܬ݂ܐ", "ܗܳܕܶܐ ܣܒܰܪܬ݂ܐ ܐ̱ܪܳܙܳܐ ܫܠܼܰܚ ܗܘܼܳܐ ܒܺܐܝܕ̈ܰܝ ܝܰܘܣܶܦ", "ܒܟܰܣܝܳܐ ܠܡܶܨܪܶܝܢ ܕܰܢܚܼܶܬ ܗ̱ܘܼܳܐ ܠܳܗ̇ ܥܰܡ ܬܰܐܓܳܪ̈ܶܐ", "ܘܟܰܕ ܒܰܪ ܚܺܐܪ̈ܶܐ ܫܩܼܰܠ ܥܰܒܕܽܘܬ݂ܐ ܘܰܪܕܳܐ ܒܽܐܘܪܚܶܗ", "ܬܽܘܒ ܣܶܢܶܐܬ݂ܗܽܘܢ ܕܰܐܚ̈ܶܐ ܡܶܢܶܗ ܠܳܐ ܐܶܬ݂ܟܰܠܝܰܬ", "ܢܟܼܰܣܘ ܗ̱ܘܰܘ ܓܰܕܝܳܐ ܘܰܠܟܽܘܬܺܝܢܶܗ ܒܰܕܡܳܐ ܦܰܠܘܳܗܿ", "ܕܳܐܦ ܟܰܕ ܪܰܚܺܝܩ ܢܼܶܗܘܶܐ ܩܛܺܝܼܠܳܐ ܡܶܢ ܨܶܝܕܰܝܗܽܘܢ", "ܙܰܒܢܶܗ ܚܣܳܡܳܐ ܘܠܳܐ ܣܒܼܰܥ ܡܶܢܶܗ ܕܚܰܠܶܦ ܐܰܬ݂ܪܳܐ", "ܘܬܽܘܒ ܟܽܘܬܺܝܢܶܗ ܒܰܕܡܳܐ ܡܶܢܶܗ ܡܶܨܛܰܒܥܳܐ ܗܘܳܬ݂", "ܝܰܘܣܶܦ ܪܳܕܶܐ ܒܽܐܘܪܚܳܐ ܕܡܶܨܪܶܝܢ ܥܰܡ ܬܰܓܳܪ̈ܶܐ", "ܘܚܶܡܬ݂ܐ ܕܰܐܚܰܘ̈ܗ̱ܝ ܥܰܠ ܟܽܘܬܺܝܢܶܗ ܒܰܪܺܝܟ݂ܳܐ ܗܘܳܬ݂", "ܕܽܘܟܬ݂ܗ ܕܝܰܘܣܶܦ ܬܳܒܥܺܝܢ ܗ̱ܘܰܘ ܠܳܗ̇ ܕܰܬܡܰܠܶܐ ܗܘܳܬ݂", "ܕܰܐܝܟ ܠܰܫܠܰܕܳܐ ܒܰܕܡܳܐ ܨܰܒܥܽܘܗܿ ܡܶܢ ܣܶܢܶܐܬ݂ܗܽܘܢ", "ܐ̱ܪܳܙܳܗܿ ܪܰܒܳܐ ܕܰܙܩܺܝܦܽܘܬ݂ܐ ܫܦܰܥ ܨܶܝܕܰܝܗܽܘܢ", "ܘܟܰܕ ܠܳܐ ܝܿܳܕܥܺܝܢ ܫܰܡܠܺܝܘ ܛܽܘܦܣܳܐ ܕܫܰܪܺܝܪ̈ܳܬ݂ܐ", "ܗܿܳܝ ܟܽܘܬܺܝܢܳܐ ܗܳܝ ܗܺܝ ܕܐ̱ܪ̈ܳܙܶܐ ܒܳܗ̇ ܨܺܝܪܺܝܢ ܗ̱ܘܰܘ", "ܘܰܕܡܰܐ ܗ̱ܘ ܒܰܠܚܽܘܕ ܚܰܣܺܝܪ ܗܘܳܐ ܒܳܗ̇ ܡܶܢ ܨܽܘܪ̈ܳܬ݂ܗ̇", "ܐܶܠܽܘ ܒܰܕܡܳܐ ܠܳܐ ܐܶܨܛܰܒܥܰܬ݀ ܐܰܝܟ ܕܰܒܐ̱ܪܳܙܳܐ", "ܐܳܦܠܳܐ ܒܓܰܘ̈ܢܶܐ ܕܰܙܩܺܝܦܽܘܬ݂ܐ ܡܶܬ݂ܓܰܡܪܳܐ ܗܘܳܬ݂", "ܐܶܠܽܘ ܚܰܪܒܳܐ ܠܳܐ ܐܶܫܬܰܡܛܰܬ݀ ܥܰܠ ܟܽܘܬܺܝܢܳܐ", "ܫܚܺܝܼܡ ܗܘܳܐ ܓܰܘܢܳܗܿ ܡܶܢ ܕܰܙܩܺܝܼܦܳܐ ܟܰܕ ܐ̱ܪܳܙܶܗ ܗܘܳܬ݀", "ܟܽܠܶܗ ܫܽܘܦܪܳܗ̇ ܕܰܙܩܺܝܦܽܘܬ݂ܐ ܕܡܰܐ ܗ̱ܘ ܕܰܢܚܼܶܬ ܒܳܗܿ", "ܘܰܐܝܟܳܐ ܕܚܰܣܺܝܪ ܫܶܦܥܳܐ ܕܰܕܡܳܐ ܙܩܺܝܦܳܐ ܠܰܝܬܰܘܗ̱ܝ", "ܝܿܳܐܶܐ ܗܘܳܐ ܠܶܗ ܠܨܰܠܡܳܐ ܦܰܐܝܐ ܕܨܳܪ ܗܘܼܳܐ ܝܰܥܩܽܘܒ", "ܕܢܶܫܬܰܡܠܶܐ ܗܘܳܐ ܒܓܰܘܢܳܐ ܕܰܕܡܳܐ ܕܗܽܘܝܽܘ ܫܰܦܺܝܪ", "ܥܒܼܰܕ ܦܶܕܝ̈ܳܬ݂ܐ ܩܰܒܥܶܗ ܠܢܺܝܫܳܐ ܕܰܙܩܺܝܦܽܘܬ݂ܐ", "ܘܰܕܡܰܐ ܗ̱ܘ ܒܰܠܚܽܘܕ ܟܳܠܶܐ ܗܳܘܶܐ ܠܶܗ ܘܗܳܐ ܐܶܫܬܰܡܠܺܝ", "ܨܠܺܝܒܳܐ ܚܫܼܰܠ ܗܘܳܐ ܘܠܳܐ ܐܰܪܡܺܝ ܒܶܗ ܟܽܠܗܽܘܢ ܛܰܒܥܰܘ̈ܗ̱ܝ", "ܘܚܰܣܺܝܪ ܗܘܳܐ ܒܶܗ ܓܰܘܢܳܐ ܙܪܺܝܓ݂ܐ ܘܟܶܢ ܐܶܫܬܰܡܠܺܝ", "ܟܰܕ ܕܶܝܢ ܚܳܪ ܒܶܗ ܐ̱ܪܳܙܳܐ ܘܰܚܙܳܐ ܡܳܢܳܐ ܒܿܳܥܶܐ", "ܛܰܒ̈ܥܶܐ ܒܰܕܡܳܐ ܨܒܼܰܥ ܘܰܣܕܰܪ ܒܶܗ ܕܢܼܶܗܘܶܐ ܫܰܦܺܝܪ", "ܗܿܳܝ ܟܽܘܬܺܝܢܳܐ ܨܠܺܝܒܳܐ ܨܺܝܼܪ ܗܘܳܐ ܥܠܶܝܗܿ ܒܰܫܪܳܪܳܐ", "ܘܠܳܐ ܐܶܬ݂ܓܰܡܪܰܬ ܐܶܠܽܘ ܒܰܕܡܳܐ ܕܒܶܗ ܐܶܨܛܰܒܥܰܬ݂݀", "ܒܗܳܢܳܐ ܢܰܚܬܳܐ ܗܳܕܶܐ ܨܽܘܪܬܳܐ ܚܰܣܺܝܪܳܐ ܗܘܳܬ݂", "ܘܟܰܕ ܢܶܦܠܰܬ ܒܶܗ ܐܶܫܬܰܡܠܺܝ ܗܘܳܐ ܒܟ݂ܠܗܽܘܢ ܫܽܘܦܪ̈ܰܘܗ̱ܝ", "ܗܳܐ ܟܡܳܐ ܐ̱ܪ̈ܳܙܶܐ ܛܥܼܺܝܢ ܗܘܳܐ ܝܰܘܣܶܦ ܥܰܠ ܦܰܐܝܽܘܬ݂ܗ", "ܐܳܦ ܒܰܩܢܽܘܡܶܗ ܘܰܒܟܽܘܬܺܝܢܶܗ ܘܒܰܥܒܺܝ̈ܕܳܬ݂ܶܗ", "ܐܶܠܽܘ ܠܳܐ ܓܶܝܪ ܗܳܠܶܝܢ ܫܽܘܦܪ̈ܶܐ ܥܙܺܝܠܺܝܢ ܗ̱ܘܰܘ ܒܶܗ", "ܠܳܐ ܢܿܳܨܰܚ ܗܘܳܐ ܒܗܳܕܶܐ ܟܽܠܳܗ̇ ܪܺܝܫܳܢܽܘܬ݂ܐ", "ܣܳܗܕܽܘܬ݂ܗ ܠܰܡ ܒܝܰܘܣܶܦ ܣܳܡܳܗܿ ܕܰܥ ܡܶܢ ܗܳܪܟܳܐ", "ܕܰܒܟ݂ܽܠ ܦܽܘܪ̈ܣܺܝܢ ܣܳܗܕܳܐ ܣܺܝܼܡ ܗܘܳܐ ܕܢܼܶܗܘܶܐ ܠܰܒܪܳܐ i. ܐܳܦܠܳܐ ܠܒܽܘܫܶܗ", "ܕܛܰܠܝܳܐ ܫܚܺܝܼܡ ܗܘܳܐ ܒܰܝܢܳܬ ܐܰܚܰܘ̈ܗ̱ܝ", "ܘܰܒܟܽܘܬܺܝܢܳܐ ܕܠܰܘ ܕܰܥܝܳܕܳܐ ܗ̱ܝ ܡܶܬ݂ܝܰܩܰܪ ܗܘܳܐ", "ܐܳܦ ܗܽܘ ܠܒܽܘܫܶܗ ܐ̱ܪ̈ܳܙܶܐ ܠܒܺܝ̣ܫ ܗܘܳܐ ܕܫܰܪܺܝܪ̈ܳܬ݂ܐ", "ܕܟ݂ܽܠܶܗ ܒܟ݂ܽܠܶܗ ܢܶܗܘܶܐ ܝܰܘܣܶܦ ܨܰܠܡܳܐ ܠܰܒܪܳܐ", "ܢܟܼܰܣܘ ܨܺܝܦܪܳܝܳܐ ܐܰܚ̈ܰܝ ܝܰܘܣܶܦ ܥܰܠ ܟܽܘܬܺܝܢܳܐ", "ܘܨܰܒܥܽܘܗܿ ܒܰܕܡܳܐ ܘܶܐܫܬܰܡܠܺܝ ܒܳܗܿ ܨܰܠܡܳܐ ܪܰܒܳܐ", "ܬܠܼܰܘ ܙܳܩܽܘ̈ܦܶܐ ܠܒܰܪ ܐܰܠܳܗܳܐ ܠܥܶܠ ܡܶܢ ܩܰܝܣܳܐ", "ܘܒܰܕܡܶܗ ܚܰܣܝܳܐ ܙܩܺܝܦܳܐ ܕܚܶܣܕܳܐ ܡܶܬ݂ܦܰܠܦܰܠ ܗܘܳܐ", "ܒܚܰܡܪܳܐ ܠܒܽܘܫܶܗ ܘܒܰܕܡܳܐ ܕܥܶܢ̈ܒܶܐ ܨܒܼܰܥ ܬܰܟܣܺܝܼܬ݂ܗ", "ܛܽܘܦܣܶܗ ܒܝܰܘܣܶܦ ܕܰܠܟܽܘܬܺܝܢܶܗ ܒܰܕܡܳܐ ܨܰܒܥܽܘܗܿ", "ܐܶܨܛܰܒܥܰܬ ܗܘܳܬ ܗܿܳܝ ܟܽܘܬܺܝܢܳܐ ܐܰܝܟ ܕܰܒܐ̱ܪܳܙܳܐ", "ܘܫܰܕܪܽܘܗܿ ܠܝܰܥܩܽܘܒ ܕܢܼܶܚܙܶܐ ܣܳܒܳܐ ܩܶܛܠܳܐ ܕܰܒܪܶܗ", "ܗܳܕܶܐ ܐܶܫܟܰܚܢ ܣܰܒ ܐܶܫܬܰܘܕܰܥ ܕܶܐܢ ܕܰܒܪܳܟ ܗܺܝ", "ܢܶܟܠܳܐ ܪܰܒܳܐ ܒܰܐܘܡܳܢܽܘܬ݂ܐ ܕܡܰܠܝܳܐ ܩܶܛܠܳܐ", "ܚܣܳܡܳܐ ܥܼܰܠ ܗܘܳܐ ܠܣܺܝܼܥܬܳܐ ܓܒܺܝܼܬ݂ܐ ܕܰܐܘܠܶܕ ܝܰܥܩܽܘܒ", "ܘܣܰܪܚܶܗ ܠܛܶܟܣܳܐ ܕܫܰܪܺܝܪ̈ܳܬ݂ܐ ܕܺܐܝܬ ܗܘܳܐ ܬܰܡܳܢ", "ܢܒܼܰܥ ܗܘܳܐ ܡܶܢܶܗ ܩܶܛܠܳܐ ܘܢܶܟ݂ܠܳܐ ܘܕܰܓܳܠܽܘܬ݂ܐ", "ܕܰܐܝܟ ܥܶܩܳܪܰܐ ܗ̱ܘ ܕܺܐܝܬ ܠܶܗ ܣܰܘ̈ܟܶܐ ܡܰܪܺܝܪ̈ܳܬ݂ܐ", "ܟܕܰܢ ܒܰܪ ܚܺܐܪ̈ܶܐ ܒܢܺܝܪܳܐ ܕܥܰܒ̈ܕܶܐ ܘܠܳܐ ܟܶܪܝܰܬ ܠܶܗ", "ܘܬܽܘܒ ܕܰܢܕܰܓܶܠ ܐܶܬܛܰܝܰܒ ܗܘܳܐ ܘܠܳܐ ܟܰܕܽܘ ܠܶܗ", "ܐܰܝܬܺܝ ܫܡܽܘܥܬܳܐ ܕܺܐܝܬ ܒܳܗܿ ܩܶܛܠܳܐ ܠܓܰܒܪܳܐ ܣܳܒܳܐ", "ܘܠܳܐ ܚܼܳܣ ܥܠܰܘܗ̱ܝ ܟܰܕ ܡܶܬ݂ܡܰܪܡܰܪ ܥܰܠ ܚܰܒܺܝܒܶܗ", "ܗܳܠܶܝܢ ܛܶܟ̈ܣܶܐ ܕܫܰܦܺܝܪ̈ܳܬ݂ܐ ܚܣܳܡܳܐ ܒܰܠܼܒܶܠ", "ܕܢܶܣܼܢܽܘܢ ܐܰܚ̈ܶܐ ܠܰܐܒܳܐ ܘܠܰܐܚܳܐ ܘܠܰܐܠܳܗܳܐ", "ܙܰܒܼܶܢܘ ܠܰܐܚܳܐ ܘܰܐܛܥܺܝܘ ܒܰܐܒܳܐ ܘܫܼܳܛܘ ܠܰܐܠܳܗܳܐ", "ܠܝܰܘܣܶܦ ܫܰܥܒܶܕܘ ܒܝܰܥܩܽܘܒ ܒܼܰܙܰܚܘ ܒܡܳܪܝܳܐ ܐܰܣܼܟ݂ܠܘ", "ܥܰܠ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ ܠܳܐ ܪܰܚܶܡܼܘ̱ ܗ̱ܘܰܘ", "ܠܓܰܒܪܳܐ ܣܳܒܳܐ ܕܰܥܓܺܝܼܢ ܒܶܐܒܠܳܐ ܠܳܐ ܚܰܢܽܘܗ̱ܝ ܗ̱ܘܰܘ", "ܒܡܳܪܝܳܐ ܕܰܚܼܙܳܐ ܣܽܘܥܪ̈ܳܢܰܝܗܽܘܢ ܠܳܐ ܪܳܢܶܝܢ ܗ̱ܘܰܘ", "ܒܟ݂ܽܠܗܶܝܢ ܐܰܕܶܫܘ̱ ܡܶܢ ܘܳܠܺܝܬ݂ܳܐ ܘܡܶܢ ܟܽܘܚܳܕܳܐ", "ܡܫܰܥܒܰܕ ܝܰܘܣܶܦ ܘܰܐܒܺܝܼܠ ܝܰܥܩܽܘܒ ܘܰܪܓܺܝܼܙ ܡܳܪܝܳܐ", "ܘܥܰܠ ܕܰܚܣܳܡܳܐ ܡܠܶܝܢ ܗ̱ܘܰܘ ܐܰܚ̈ܶܐ ܒܟ݂ܽܠܗܶܝܢ ܐܰܗܡܺܝܘ", "ܒܩܰܠܺܝܠ ܩܰܠܺܝܠ ܥܿܳܐܠܳܐ ܒܺܝܼܫܬܳܐ ܥܰܠ ܣܳܥܽܘܪ̈ܶܝܗܿ", "ܘܳܐܚܿܕܳܐ ܢܳܘܡܝ ܒܟ݂ܽܠܳܗ̇ ܢܰܦܫܳܐ ܘܡܶܬ݂ܒܰܠܥܳܐ ܒܳܗܿ", "ܩܰܠܺܝܠ ܐܰܬ݂ܪܳܐ ܒܿܳܥܝܳܐ ܕܬܼܶܥܽܘܠ ܥܰܠ ܚܺܐܪܽܘܬ݂ܐ i. ܘܕܽܘܟܬ݂ܳܐ ܙܥܽܘܪܬܳܐ ܡܳܐ", "ܕܶܐܚܰܕܬ݀ ܠܳܗ̇ ܟܒܰܫܬܶܗ ܠܰܐܬ݂ܪܳܐ", "ܐܰܚ̈ܰܝ ܝܰܘܣܶܦ ܡܶܚܣܰܡ ܒܰܠܚܽܘܕ ܚܿܳܣܡܺܝܢ ܗ̱ܘܰܘ ܒܶܗ", "ܘܟܕ ܐܶܬ݂ܪܰܒܺܝ ܚܣܳܡܳܐ ܒܰܐܬ݂ܪܶܗ ܥܒܼܰܕ ܣܰܡ̈ܳܬ݂ܐ", "ܥܫܼܶܢ ܐܺܝܠܳܢܶܗ ܥܕܰܡܳܐ ܕܦܺܐܪ̈ܶܐ ܕܡܰܘܬܳܐ ܢܼܶܬܶܠ", "ܘܰܠܒܺܝ̈ܫܳܬ݂ܐ ܣܰܓܺܝ̈ܐܳܬ݂ܐ ܫܰܥܼܒܶܕ ܐܶܢܽܘܢ", "ܡܿܰܢܽܘܼ ܢܼܶܚܙܶܐ ܠܓܰܒܪܳܐ ܣܳܒܳܐ ܕܡܶܬ݂ܡܰܪܡܰܪ ܗܘܳܐ", "ܐܰܝܟ ܕܥܰܠ ܡܺܝܬ̣ܳܐ ܘܠܳܐ ܢܼܶܓܠܶܐ ܠܶܗ ܕܚܰܝ ܗܽܘ ܝܰܘܣܶܦ", "ܡܿܰܢ ܡܶܫܟܰܚ ܗܘܳܐ ܢܼܙܰܒܶܢ ܐܰܚܽܘܗ̱ܝ ܟܰܕ ܒܰܪ ܚܺܐܪ̈ܶܐ ܗ̱ܘ", "ܘܟܽܠܗܽܘܢ ܬܰܪ̈ܥܶܐ ܕܪ̈ܰܚܡܰܘܗ̱ܝ ܢܼܶܐܚܽܘܕ ܡܶܢ ܟܽܠ ܓܰܒ̈ܺܝܢ", "ܡܿܰܢ ܠܰܐܠܳܗܳܐ ܫܿܳܐܶܛ ܗܳܟܰܢ ܟܰܕ ܝܿܳܕܰܥ ܠܶܗ", "ܘܗܳܢܳܐ ܟܽܠܶܗ ܥܰܘܠܳܐ ܢܶܦܠܽܘܚ ܐܰܝܟ ܕܰܦܠܼܰܚܘ̱ ܗ̱ܘܰܘ", "ܚܣܳܡܳܐ ܪܒܶܐ ܗ̱ܘܳܐ ܘܪܰܒܺܝ ܒܺܝܫܬܳܐ ܕܪ̈ܶܥܝܳܢܰܝܗܽܘܢ", "ܥܕܰܡܳܐ ܕܰܥܫܼܶܢ ܕܳܐܦ ܗܺܝ ܢܰܦܫܳܐ ܬܶܬܚܰܦܶܐ ܒܶܗ", "ܗܳܐ ܟܽܘܬܺܝܢܳܐ ܣܰܒ ܐܶܫܬܰܘܕܰܥ ܐܶܢ ܕܰܒܪܳܟ ܗܺܝ", "ܘܰܚܼܙܳܐ ܝܰܥܩܽܘܒ ܘܰܨܪܳܐ ܦܪܺܝܣܶܗ ܒܚܰܫܳܐ ܪܰܒܳܐ", "ܐܶܬܬܙܺܝܥ ܣܳܒܳܐ ܘܰܐܚܼܕܶܗ ܓܽܘܢܚܳܐ ܥܰܠ ܚܰܒܺܝܒܶܗ", "ܐܺܝܢ ܟܽܘܬܺܝܢܳܐ ܕܝܰܘܣܶܦ ܐܺܝܬܶܝܗܿ ܘܰܩܛܺܝܼܠ ܗܽܘ ܒܶܪܝ̱", "ܚܰܝܽܘܬ݂ܳܐ ܠܰܡ ܒܺܝܫܬܳܐ ܬܒܰܪܬ݂ܶܗ ܒܰܐܬ݂ܪܳܐ ܚܽܘܪܒܳܐ", "ܩܛܺܝܼܠ ܗܽܘ ܝܰܘܣܶܦ ܒܶܪܝ̱ ܚܰܒܺܝܒܳܐ ܡܽܘܢ ܐܶܥܿܒܶܕ ܠܶܗ", "ܐܺܝܢ ܒܰܫܪܳܪܳܐ ܕܚܰܝܽܘܬ݂ܐ ܒܺܝܫܬܳܐ ܣܶܒܼܟܰܬ ܥܠܰܘܗ̱ܝ", "ܚܶܡܬ݂ܳܐ ܕܐܰܚ̈ܶܐ ܕܚܰܣܺܝܢܳܐ ܗܘܳܬ ܡܶܢ ܐܰܪܝܽܘܬ݂ܐ", "ܚܰܝܽܘܬ݂ܳܐ ܕܨܰܗܝܳܐ ܠܰܕܡܳܐ ܘܩܶܛܠܳܐ ܣܥܳܬ ܥܰܠ ܛܰܠܝܳܐ", "ܐܰܟ݂ܬܳܐ ܕܒܺܝܫܳܐ ܗ̱ܝ ܡܶܢ ܐܳܟܰܕܢܳܐ ܒܡܰܪܺܝܪܽܘܬ݂ܗܿ", "ܚܣܳܡܳܐ ܦܓܼܰܥ ܒܶܗ ܕܰܐܪܝܳܐ ܨܶܝܕܰܘܗ̱ܝ ܠܰܘ ܡܶܕܶܡ ܗܽܘ", "ܘܰܒܪܶܟ ܥܠܰܘܗ̱ܝ ܒܰܐܬ݂ܪܳܐ ܚܽܘܪܒܳܐ ܘܐ̱ܢܳܫ ܠܳܐ ܦܰܨܺܝܼ", "ܫܰܪܺܝܪܳܐ ܗܘܳܬ ܡܶܠܬ݂ܗ ܕܝܰܥܩܽܘܒ ܥܰܠ ܚܰܒܺܝܒܶܗ", "ܕܚܰܝܽܘܬ݂ܐ ܒܺܝܫܬܳܐ ܦܶܓܼܥܰܬ ܗܘܳܬ ܒܶܗ ܣܶܢܰܐܬ ܐܰܚܰܘ̈ܗ̱ܝ", "ܫܠܰܕܳܐ ܕܰܒܪܶܗ ܚܙܳܐ ܒܟܽܘܬܺܝܢܳܐ ܕܶܐܬܝܰܗܒܰܬ ܠܶܗ", "ܘܰܢܦܼܰܠ ܥܠܶܝܗ̇ ܟܰܕ ܡܶܬ݂ܡܰܪܡܰܪ ܐܰܝܟ ܕܥܰܠ ܡܺܝܬ݂ܐ", "ܥܰܦܩܳܗܿ ܘܰܐܝܠܶܠ ܟܰܕ ܓܳܥܶܐ ܗܘܳܐ ܒܚܰܫܳܐ ܪܰܒܳܐ", "ܘܰܡܢܰܫܶܩ ܗܘܳܐ ܠܰܕܡܳܐ ܕܰܥܠܶܝܗܿ ܐܰܝܟ ܕܰܠܝܰܘܣܶܦ", "ܟܰܕ ܐܰܒܺܝܼܠ ܐ̱ܢܳܐ ܐܶܚܿܽܘܬ ܥܰܠ ܒܶܪܝ̱ ܒܶܝܬ ܥܰܢܺܝ̈ܕܶܐ", "ܕܩܶܛܠܶܗ ܕܛܰܠܝܳܐ ܪܰܒ ܗܽܘ ܟܺܐܒܶܗ ܡܶܢ ܒܽܘܝܳܐܳܐ", "ܘܰܠܡܳܢܳܐ ܟܰܝ ܐܶܬܟܰܣܺܝ ܗܘܳܐ ܗܳܢܳܐ ܐ̱ܪܳܙܳܐ", "ܘܠܳܐ ܓܠܳܐ ܡܳܪܝܳܐ ܠܪܳܚܡܶܗ ܝܰܥܩܽܘܒ ܡܶܛܽܠ ܝܰܘܣܶܦ", "ܓܰܒܪܳܐ ܕܥܰܙܺܝ ܘܰܠܡܰܠܰܐܟ݂ܐ ܐ̱ܶܣܼܰܪ ܒܰܛܢܳܢܶܗ", "ܘܰܒܓܶܠܝܳܢ̈ܶܐ ܕܒܶܝܬ ܐܰܠܳܗܳܐ ܥܰܬܺܝܪܳܐ ܗܘܳܐ", "ܬܳܐ ܫܡܰܥ ܡܶܢܶܗ ܟܰܕ ܩܿܳܪܶܐ ܗܘܳܐ ܢܚܰܘܶܐ ܠܰܒܢܰܘ̈ܗ̱ܝ", "ܡܽܘܢ ܕܰܒܚܰܪܬ݂ܳܐ ܠܟ݂ܽܠܗܽܘܢ ܓܿܳܕܶܫ ܡܶܢ ܐܰܠܳܗܳܐ", "ܠܚܰܕ ܐܰܦܼܶܩ ܗܘܳܐ ܡܶܢ ܡܶܢܝܳܢܳܐ ܕܥܶܣܪܳܐ ܘܰܬܪ̈ܶܝܢ", "ܘܠܰܬܪ̈ܶܝܢ ܦܰܠܼܶܓ ܒܰܝܢܳܬ ܫܰܒ̈ܛܶܐ ܘܒܼܰܕܰܪ ܐܶܢܽܘܢ", "ܩܿܰܕܶܡ ܚܼܳܪ ܗܘܳܐ ܒܫܰܒܛܶܗ ܓܰܒܝܳܐ ܕܰܪܒܺܝܥܳܝܳܐ", "ܘܰܓܠܳܐ ܠܰܒܢܰܘ̈ܗ̱ܝ ܕܶܡܢܶܗ ܕܳܢܿܰܚ ܦܳܪܩܳܐ ܪܰܒܳܐ", "ܠܟ݂ܽܠܚܰܕ ܡܶܢܗܽܘܢ ܕܰܒܢܰܘ̈ܗ̱ܝ ܒܼܰܕܶܩ ܡܽܘܢ ܓܿܳܕܶܫ ܠܶܗ", "ܘܰܐܝܟܰܢ ܗܳܪܟܳܐ ܗܳܢܳܐ ܐ̱ܪܳܙܳܐ ܟܣܸܶܐ ܗܘܳܐ ܡܶܢܶܗ", "ܠܰܥܬܺܝܕ̈ܳܬ݂ܐ ܕܰܐܝܟܰܢ ܗܳܘ̈ܝܳܢ ܡܶܫܬܰܥܶܐ ܗܘܳܐ", "ܘܗܿܳܝ ܕܰܥܬܺܝܕܳܐ ܬܶܗܪܰܐ ܗ̱ܘ ܕܰܐܝܟܰܢ ܠܳܐ ܝܿܳܕܰܥ ܗܘܳܐ", "ܓܠܼܳܐ ܥܰܠ ܡܳܪܰܢ ܕܰܡܚܿܰܘܰܪ ܗܘܳܐ ܒܚܰܡܪܳܐ ܠܒܽܘܫܶܗ", "ܘܠܰܕܡܳܐ ܕܓܰܕܝܳܐ ܠܳܐ ܝܿܳܕܰܥ ܗܘܳܐ ܕܠܰܘ ܕܰܒܪܶܗ ܗܽܘ", "ܒܪ̈ܰܚܺܝܩܳܬ݂ܐ ܐܰܝܟ ܡܶܢ ܩܽܘܪܒܳܐ ܡܶܣܬܰܟܰܠ ܗܘܳܐ", "ܘܩܰܪ̈ܺܝܒܳܬ݂ܐ ܟܰܣ̈ܝܳܢ ܡܶܢܶܗ ܘܠܳܐ ܝܿܳܕܰܥ ܗܘܳܐ", "ܗܳܠܶܝܢ ܕܺܝܼܕܰܥ ܡܶܢ ܓܶܠܝܳܢܳܐ ܐܰܫܬܰܡܰܫ̈ܝ ܗܘ̈ܰܝ", "ܘܰܕܠܳܐ ܝܼܺܕܰܥ ܡܶܛܽܠ ܦܽܘܪܣܳܐ ܐܶܣܼܬܰܬܰܪ ܗܘ̈ܰܝ", "ܐܳܦ ܒܶܗ ܒܺܐܝܣܚܳܩ ܕܰܐܝܟ ܗܳܕܶܐ ܬܽܘܒ ܡܶܬܚܿܰܙܝܳܐ ܠܰܢ", "ܕܺܐܝܬ ܗܘܳܐ ܐܰܝܟܳܐ ܕܰܡܣܿܰܪܰܩ ܗܘܳܐ ܡܶܢ ܝܼܺܕܰܥܬܳܐ", "ܠܒܼܶܟ ܗܘܳܐ ܠܝܰܥܩܽܘܒ ܘܰܡܒܰܪܶܟ ܠܶܗ ܐܰܝܟ ܕܰܠܥܺܝܼܣܳܘ", "ܘܟܰܕ ܝܿܳܕܰܥ ܗܘܳܐ ܕܩܳܝ̈ܡܳܢ ܡܶܠܰܘ̈ܗ̱ܝ ܗ̇ܳܝ ܠܳܐ ܝܺܕܰܥ", "ܡܕܰܒܪܳܢܽܘܬ݂ܳܐ ܚܰܦܼܝܰܬ ܡܶܢܶܗ ܣܽܘܟܳܠܰܝ̈ܗܽܘܢ", "ܕܡܶܛܽܠ ܦܽܘܪܣܳܐ ܕܰܥܬܺܝܕ̈ܬ݂ܐ ܕܡܶܣܬܰܥܪ̈ܳܢ ܗܘ̈ܰܝ", "ܠܗܰܠ ܡܰܠܺܝ ܗܘܳܐ ܙܥܽܘܪܳܐ ܝܰܥܩܽܘܒ ܕܽܘܟܰܬ ܒܽܘܟ݂ܪܳܐ", "ܘܡܶܛܽܠ ܗܳܢܳܐ ܠܳܐ ܓܠܼܳܐ ܡܳܪܝܳܐ ܕܗܽܘܝܽܘ ܝܰܥܩܽܘܒ", "ܘܗܳܪܟܳܐ ܡܳܪܝܳܐ ܫܰܕܪܶܗ ܠܝܰܘܣܶܦ ܕܢܰܬܩܶܢ ܐܽܘܪܚܳܐ", "ܘܶܐܠܽܘ ܓܠܼܳܐ ܗܘܳܐ ܠܝܰܥܩܽܘܒ ܐܰܒܽܘܗ̱ܝ ܟܳܠܶܐ ܗܘܳܐ ܠܶܗ", "ܐܰܝܿܟܳܐ ܕܳܐܠܨܳܐ ܥܰܠ ܓܶܠܝܳܢ̈ܶܐ ܡܶܬܕܰܢܚܺܝܢ ܗ̱ܘܰܘ", "ܘܡܳܐ ܕܠܳܐ ܐܳܠܨܳܐ ܥܰܠ ܣܽܘܟܳܠܳܐ ܡܶܬܚܰܦܶܝܢ ܗ̱ܘܰܘ", "ܐ̱ܪܳܙܶܗ ܕܰܒܪܳܐ ܗܘܼܳܐ ܓܺܝܙܰܒܪܳܐ ܠܟ݂ܠܗܽܘܢ ܟܺܐܢ̈ܶܐ", "ܘܚܰܟܺܝܡܳܐܺܝܬ ܗܽܘܼ ܡܦܿܰܪܢܶܣ ܗܘܳܐ ܓܶܠܝܳܢܰܝ̈ܗܽܘܢ", "ܓܰܢܒܶܗ ܠܝܰܘܣܶܦ ܡܶܢܶܗ ܕܝܰܥܩܽܘܒ ܕܰܐܚܺܝܼܕ ܗܘܳܐ ܒܶܗ", "ܕܶܐܠܽܘ ܐܰܪܓܶܫ ܠܳܐ ܡܿܰܪܦܶܐ ܗܘܳܐ ܕܢܼܶܣܥܽܘܪ ܐܽܘܪܚܶܗ", "ܥܕܰܡܳܐ ܕܰܣܼܥܰܪ ܐܽܘܪܚܳܐ ܕܰܢܚܼܶܬ ܡܶܛܽܠܳܬ݂ܳܗܿ", "ܠܳܐ ܓܠܼܳܐ ܠܰܐܒܽܘܗ̱ܝ ܕܕܰܠܡܳܐ ܢܒܰܛܠܺܝܘܗ̱ܝ ܡܶܢ ܣܽܘܥܪܳܢܶܗ", "ܘܥܰܡܳܗܿ ܕܗܳܕܶܐ ܠܦܽܘܪܣܳܐ ܐ̱ܚܺܪܢܳܐ ܐܶܣܼܬܰܥܪܰܬ ܗܘܳܬ݂", "ܕܟܰܕ ܡܿܰܫܰܪ ܗܘܳܐ ܕܰܩܛܺܝܼܠ ܝܰܘܣܶܦ ܢܼܶܚܰܫ ܐܰܒܽܘܗ̱ܝ", "ܨܰܠܡܳܐ ܨܳܪ ܗܘܳܐ ܠܶܐܒܠܶܗ ܪܰܒܳܐ ܕܺܝܼܚܺܝܕܳܝܳܐ", "ܘܰܐܦ̈ܰܝ ܬܰܪܥܳܐ ܪܫܰܡ ܒܰܦܪܺܝܣܶܗ ܟܰܕ ܣܰܕܶܩ ܠܶܗ", "ܒܩܶܛܠܳܐ ܕܰܒܪܶܗ ܠܰܐܦ̈ܰܝ ܬܰܪܥܳܐ ܨܰܪ ܗܘܳܐ ܐܰܒܽܘܗ̱ܝ", "ܘܰܦܐܶܐ ܗܘܳܐ ܠܶܗ ܠܣܳܒܳܐ ܝܰܥܩܽܘܒ ܕܗܳܕܶܐ ܢܼܶܥܒܶܕ", "ܚܼܙܳܐ ܠܟܽܘܬܺܝܢܳܐ ܕܨܺܝܪܳܐ ܒܰܕܡܳܐ ܘܰܨܪܳܐ ܢܰܚܬܰܘ̈ܗ̱ܝ", "ܕܰܐܙܺܝܥܶܗ ܗܘܳܐ ܨܰܠܡܳܐ ܪܰܒܳܐ ܕܰܙܩܺܝܦܽܘܬ݂ܐ", "ܟܒܰܢ ܗܘܳܐ ܣܰܩܳܐ ܕܰܢܨܽܘܪ ܬܰܡܳܢ ܐܳܦ ܚܶܫܽܘܟ݂ܳܐ", "ܕܰܦܼܪܰܣ ܐܰܒܳܐ ܥܰܠ ܒܶܪ̈ܝܳܬ݂ܐ ܒܩܶܛܠܳܐ ܕܰܒܪܶܗ", "ܝܰܩܪܶܗ ܠܚܰܫܳܐ ܡܶܛܽܠ ܩܶܛܠܶܗ ܕܒܰܪ ܣܰܝܒܽܘܬ݂ܐ", "ܒܢܰܚܬܳܐ ܕܰܨܪܳܐ ܘܰܒܗܿܰܘ ܣܰܩܳܐ ܕܶܐܬܟܰܣܺܝ ܗܘܳܐ", "ܒܰܐܒܳܗܽܘܬ݂ܶܗ ܕܰܐܒܳܐ ܡܰܪܺܝ ܕܰܢܕܰܡܶܐ ܗܘܳܐ", "ܕܟܰܕ ܠܳܐ ܚܿܳܐܶܫ ܒܦܰܪܨܽܘܦ ܐܶܒܠܳܐ ܡܶܬܚܰܫܰܚ ܗܘܳܐ", "ܠܰܐܦ̈ܰܝ ܬܰܪܥܳܐ ܕܩܽܘܕܫܳܐ ܨܪܳܐ ܗܘܳܐ ܥܰܠ ܚܰܒܺܝܒܶܗ", "ܘܥܰܠ ܦܶܢ̈ܝܳܬ݂ܐ ܦܼܪܰܣ ܚܶܫܽܘܟ݂ܳܐ ܘܰܐܟܡܰܪ ܐܶܢܶܝܢ", "ܒܶܐܒܠܳܐ ܕܰܥܒܼܰܕ ܚܰܘܺܝ ܪ̈ܰܚܡܶܐ ܕܰܐܒܳܗܽܘܬ݂ܳܐ", "ܘܙܰܝܚܶܗ ܠܩܶܛܠܳܐ ܕܺܝܼܚܺܝܕܳܝܶܗ ܒܥܳܠܡܳܐ ܟܽܠܶܗ", "ܕܡܽܘܬ݂ܳܐ ܪܰܒܬ݂ܐ ܫܩܼܰܠ ܗܘܳܐ ܝܰܥܩܽܘܒ ܟܰܕ ܚܳܐܶܫ ܗܘܳܐ", "ܕܰܠܗܰܘ ܚܰܫܶܗ ܕܰܒܪܳܐ ܢܙܰܝܰܚ ܐ̱ܪܳܙܳܢܳܐܺܝܬ݂", "ܐܶܬ݂ܦܰܪܣܰܬ ܗܘܳܬ ܗܿܳܝ ܟܽܘܬܺܝܼܢܳܐ ܕܦܺܝܼܠܳܐ ܒܰܕܡܳܐ", "ܘܩܼܳܡ ܗܘܳܐ ܙܩܺܝܼܦܳܐ ܕܰܛܥܺܝܢ ܚܰܫ̈ܶܐ ܩܕܳܡ ܙܰܕܺܝܩܳܐ", "ܐܶܬܦܰܫܛܰܬ ܗܘܳܬ ܥܰܡ ܦܶܕܝ̈ܳܬ݂ܗ̇ ܒܰܕܡܳܐ ܕܰܥܠܶܝܗܿ", "ܘܰܙܩܺܝܦܽܘܬ݂ܐ ܐܶܬܚܰܙܝܰܬ ܒܳܗ̇ ܢܰܗܺܝܪܳܐܺܝܬ݂", "ܐܳܦ ܗܽܘ ܝܰܥܩܽܘܒ ܩܰܪܶܒ ܕܳܫ̈ܢܶܐ ܕܰܦܐܶܝܢ ܗ̱ܘܰܘ ܠܶܗ", "ܦܪܺܝܣܶܗ ܕܰܨܪܳܐ ܘܣܰܩܳܐ ܕܰܟܒܰܢ ܐܰܝܟ ܕܰܒܚܰܫܳܐ", "ܓܳܓ݂ܽܘܠܬܳܐ ܗܘܳܐ ܒܰܝܬܶܗ ܕܝܰܥܩܽܘܒ ܐܰܝܟ ܕܰܒܐ̱ܪܳܙܳܐ", "ܟܰܕ ܥܶܠܰܬ ܠܶܗ ܗܿܳܝ ܟܽܘܬܺܝܢܳܐ ܕܦܽܝܼܠܳܐ ܒܰܕܡܳܐ", "ܐ̱ܒܺܝܼܠ ܗܘܳܐ ܣܳܒܳܐ ܘܰܠܒܺܝܼܫ ܣܰܩܳܐ ܥܰܠ ܚܰܒܺܝܒܶܗ", "ܘܨܳܪ ܚܶܫܽܘܟ݂ܳܐ ܕܰܚܦܝܳܗܿ ܠܰܐܪܥܳܐ ܒܩܶܛܠܶܗ ܕܰܒܪܳܐ", "ܣܼܕܺܝܩ ܗܘܳܐ ܦܪܺܝܣܳܐ ܒܳܗܿ ܒܰܕܡܽܘܬܳܐ ܗܿܳܝ ܕܶܐܡܼܰܪܢܰܢ", "ܕܳܐܦ ܝܺܣܪܳܐܶܝܠ ܒܶܝܬ ܩܽܘܕܫܳܐ ܗܘܳܐ ܕܰܐܠܳܗܽܘܬ݂ܐ", "ܐܶܒܠܳܐ ܪܰܒܳܐ ܒܰܒܝܬܶܗ ܕܝܰܥܩܽܘܒ ܡܶܛܽܠ ܝܰܘܣܶܦ", "ܐܰܝܟ ܕܰܒܥܳܠܡܳܐ ܐܶܒܠܳܐ ܕܩܶܛܠܶܗ ܕܒܰܪ ܐܰܠܳܗܳܐ", "ܥܳܠܡܳܐ ܟܽܠܶܗ ܠܒܶܫ ܐܽܘܟ̈ܳܡܶܐ ܡܶܛܽܠ ܡܳܪܰܢ", "ܘܰܒܚܶܫܽܘܟܳܐ ܕܚܰܦܝܳܗܿ ܠܰܐܪܥܳܐ ܟܽܠ ܡܳܐܶܫ ܗܘܳܐ", "ܦܪܺܝܣܳܐ ܕܩܽܘܕܫܳܐ ܣܼܕܰܩ ܗܘܳܐ ܢܰܦܫܶܗ ܟܰܕ ܡܶܬ݂ܡܰܪܡܰܪ", "ܕܠܳܐ ܢܶܗܘܶܐ ܫܚܺܝܡ ܡܰܘܬܶܗ ܪܰܒܳܐ ܕܺܝܼܚܺܝܕܳܝܳܐ", "ܠܟ݂ܠܶܗ ܒܰܝܬܶܗ ܐܰܚܶܫ ܝܰܥܩܽܘܒ ܡܶܛܽܠ ܝܰܘܣܶܦ", "ܒܢܰܘ̈ܗ̱ܝ ܘܰܒܢ̈ܳܬ݂ܶܗ ܡܒܿܰܝܐܺܝܢ ܗܘܰܘ ܠܶܗ ܘܠܳܐ ܫܿܳܠܶܐ ܗܘܳܐ", "ܠܟܽܠܶܗ ܥܳܠܡܳܐ ܐܰܙܺܝܥ ܐܰܒܳܐ ܒܩܶܛܠܳܐ ܕܰܒܪܶܗ", "ܕܰܠܒܶܪ̈ܝܳܬ݂ܐ ܒܙܰܘܥܳܐ ܢܫܰܪܰܪ ܕܺܝܼܚܺܝܕܳܝܰܐ ܗ̱ܘ", "ܗܳܕܶܐ ܕܡܽܘܼܬܳܐ ܓܢܰܒܬ݂ܗ ܠܐ̱ܪܳܙܳܐ ܡܶܢ ܙܰܕܺܝܩܳܐ", "ܕܠܳܐ ܢܰܪܓܶܫ ܗܘܳܐ ܕܰܐܝܿܟܰܘ ܝܰܘܣܶܦ ܟܰܕ ܐܶܙܕܰܒܰܢ", "ܕܰܢܙܰܝܰܚ ܗܘܳܐ ܠܚܰܫܶܗ ܕܰܒܪܳܐ ܠܳܐ ܐܶܪܓܼܶܫ ܗܘܳܐ", "ܕܶܐܠܽܘ ܐܰܪܓܼܶܫ ܠܳܐ ܚܿܳܐܶܫ ܗܘܳܐ ܘܠܳܐ ܡܙܿܰܝܰܚ ܠܶܗ", "ܫܰܦܺܝ̣ܪ ܡܳܕܶܝܢ ܚܼܰܫ ܕܰܢܼܝܰܩܰܪ ܚܰܫܶܗ ܕܰܒܪܳܐ", "ܒܪܺܝܟ ܕܰܒܚܰܫܶܗ ܓܠܼܳܐ ܟܰܣܝ̈ܳܬ݂ܳܐ ܕܰܓ݂ܢܺܝ̈ܙܳܢ ܗܘ̈ܰܝ"]}