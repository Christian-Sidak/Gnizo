{"title": "On the Blessing of Noah", "subtitle": "The Homilies of Mar Narsai", "syriacTitle": "ܥܲܠ ܒܘܼܪ̈ܟܬܵܐ ܕܝܲܗ̣ܒ ܢܘܿܚܠܲܒܢܵܘ̈ܗܝ", "author": "Narsai", "text": ["ܐ̄ܚܪܹܢܵܐ ܕܝܼܠܹܗ ܟܲܕ ܕܝܼܠܹܗ܀", "ܡܸܐܡܪܵܐ ܕܚܲܟܟܫܝܼܢ ܘܚܲܕ܀", "ܥܲܠ ܒܘܼܪ̈ܟܬܵܐ ܕܝܲܗ̣ܒ ܢܘܿܚ ܠܲܒܢܵܘ̈ܗܝ܀", ":ܐ̄ܪܙ ܛܒ̈ܬܐ ܕܠܘܵܬܼ ܐ̄ܢܫܵܐ ܚܙ̇ܝܬ ܒܟܬܒܹ̈ܐ", "ܕܡܒܕܸܩ ܠܹܗ ܢܒܼܝ̈ܬܐ ܒܪܘܼܚܵܐ ܐ̄ܪܙܢܐܝܼܬ.", ":ܪܘܼܚ ܓܸܠܝܵܢܐ ܓܠ̣ܐ ܠܒܲܪ ܥܡܪܡ ܪܘܚܢܐܝܼܬ", "ܕܢܓܠܹܐ ܠܐ̄ܢܫܐ ܐܪܙܐ ܕܟܼܣܹܐ ܒܗܲܕܵܡܲܝ̈ܗܘܿܢ.", ":ܒܗܕܡܲܝ̈ܗܘܿܢ ܟܣܹܐ ܗ̄ܘ̣ܵܐ ܐ̄ܪܵܙܵܐ ܕܚܘܪܪ̈ܝܗܘܿܢ", "ܘܥܲܡ ܝܘܼܒܵܠܗܘܿܢ ܡܬܝܒܲܠ ܗ̄ܘ̣ܵܐ ܡ̣ܢ ܚܲܕ ܠܐܚܪܝܢ.", ":ܒܗܘܿܢ ܣܝܼܡܵܐ ܗ̄ܘ̣ܵܬ ܣܝܡܲܬܼ ܚ̈ܝܹܐ ܕܣܘܼܢܩܵܢܲܝ̈ܗܘܿܢ", "ܘܲܒܼܚܘܼܬܼܗܘܿܢ ܡܬܝܛܪܝܼܢ ܗ̄ܘ̣ܵܘ ܚܲܝܹ̈ܐ ܕܒܼܗܘܿܢ.", ":ܚܝܘܼܬ ܚܲܝܹ̈ܐ ܚܛܠ ܒܪܘܿܝܵܐ ܒܡܕܪܹܗ ܕܐܕܼܵܡ", "ܕܡܵܐ ܕܡܸܬܚܒܲܠ ܢܚܐ ܒܚܝܵܘ̈ܗܝ ܡܝܘܿܬܘܼܬܹܗ.", ":ܥܡܹܗ ܕܡܕܪܹܗ ܪܕܲܬ̤ ܚܲܝܘܼܬܵܐ ܕܡ̣ܢ ܗܲܕܵܡܵܘ̈ܗܝ", "ܥܕܡܵܐ ܕܗܘ̤ܬ ܢܒܼܥܵܐ ܕܚܲܝܹ̈ܐ ܠܐ ܡܝܘܬܹ̈ܐ.", ":ܐ̄ܪܙܵܢܵܐܝܼܬ ܪܕܬ̤ ܟܣܝܐܝܼܬ ܩܕܼܵܡ ܚܙ̈ܝܹܐ", "ܘܟܲܕ ܚܵܙܹܝܢ ܗ̄ܘ̣ܵܘ ܘܠܵܐ ܚܵܙܹܝܢ ܗ̄ܘ̣ܵܘ ܚܹܝܠ ܚܲܝܘܼܬܵܗ̇܀", ":ܒܗܘܪܐܝܼܬ ܚܘܼܝܬ̤ ܕܠܩܗ̇ ܒܐܕܼܵܡ ܘܲܒܼܫܹܝܬ", "ܘܒܬܲܪ ܩܲܠܝܼܠ ܒܚܢܘܿܟ ܘܲܒܼܠܲܡܟ ܘܒܼܢܘܿܚ ܝܲܠܕܹܗ.", ":ܒܢܘܿܚ ܐܬܒܕܩ ܚܹܝܠ ܚܝܬܼܐ ܕܒܟܼܝܵܢ ܐ̄ܢܵܫܵܐ", "ܡܹܗ ܐܬܦܟܗܘܢ ܓܙܪ̈ܝ ܕܝܼܢܵܐ ܕܒܦܪܕܝܣܵܐ.", ":ܠܡܟ ܐܬܢܒܼܝ ܕܒܢܘܿܚ ܢܐܚ ܥܠܡܵܐ ܫܚܝܼܩܵܐ", "ܘܒܕܟܝܘܼܬܹܗ ܡܕܟܹܐ ܠܐܪܥܵܐ ܡ̣ܢ ܠܘ̈ܛܬܐ.", ":ܒܝܲܕ ܣܘܥܪ̈ܢܹܐ ܫܠܡܲܬ̤ ܨܐܕܵܘܗܝ ܡܸܠܬܹܗ ܕܐܲܒܘܼܗܝ", "ܕܐܢܚܝ ܠܐܪܥܵܐ ܒܝܲܕ ܒܘܼܪ̈ܟܵܬܼܵܐ ܕܒܪܟ ܠܲܒܼܢܵܘ̈ܗܝ.", ":ܡܫܟܢ ܫܝܢܵܐ ܗܘ̣ܵܘ ܗܲܕܡܵܘ̈ܗܝ ܠܫܝܢܵܐ ܕܐ̄ܢܫܐ", "ܡܛܪ ܚ̈ܝܹܐ ܕܒܝ̈ ܓܸܢܣܹܗ ܡ̣ܢ ܢܟܼܝܼܢܹ̈ܐ.", ":ܒܠܡܹܐܝܢ ܦܲܓܼܪܹܗ ܢܚ ܝܘܒܼܠܵܐ ܕܣܝܡܲܬܼ ܚ̈ܝܹܐ", "ܘܝܗܒܹܗ ܠܒܢܵܘ̈ܗܝ ܕܢܝܒܠܘܢܵܝܗܝ ܠܕܒܬܪܟܸܢ.", ":ܚܟܝܡܐܝܼܬ ܢܲܛܪܹܗ ܠܓܙܵܐ ܕܒܹܝܬ ܐܲܒܗܵܘ̈ܗܝ", "ܘܒܒܘܼܝܢܵܐ ܦܬܲܚ ܟܲܣܝܘܼܬܹܗ ܩܕܼܵܡ ܝܠܕ̈ܬܹܗ.", ":ܪܘܼܚܵܐ ܚܟܡܹܗ ܠܡܛܲܪ ܥܘܼܬܪܹܗ ܒܲܙܗܝܼܪܘܼܬܼܵܐ", "ܘܗܘ̤ ܬܘܼܒ ܐܠܦܹܗ ܕܲܢܩܝܼܡ ܠܲܒܢܵܘ̈ܗܝ ܥܲܠ ܡܲܪ̈ܗܛܵܘܗܝ.", ":ܚܝܠܹܗ ܚܲܝܸܠ ܠܡܚܝܠܘܼܬܼܵܐ ܕܙܘܥܲܝ̈ ܢܦܫܹܗ", "ܘܐܒܲܥ ܡܐܡܪܐ ܕܙܕܝܼܩܘܿܬܵܐ ܡ̣ܢ ܪܸܥܝܵܢܹܗ.", ":ܐܝܟ ܣܝܠܘ̈ܟܹܐ ܗܘ̤ܵܘ ܗܕܡܵܘ̈ܗܝ ܠܪܕܝܐ ܕܪܘܼܚܵܐ", "ܘܒܕܡܘܼܬ ܬܦ̈ܐ ܦܲܓܸܓܼ ܡ̈ܐܐ ܕܒܒܘܼܪ̈ܟܵܬܼܵܐ.", "ܬܦ̈ܐ ܕܡ̈ܠܐ ܪܕܲܘ ܡ̣ܢ ܦܘܼܡܹܗ ܕܦܘܼܡܵܐ ܕܪܘܼܚܵܐ", "ܘܚܠܦ ܐܪܥܐ ܗܘܬ̤ ܡܫܡܥܬܐ ܕܒܢܝ̈ ܟܪܣܹܐ.", ":ܙܪܥܵܐ ܛܒܵܐ ܙܪܥ̣ ܙܲܕܝܼܩܵܐ ܒܚܲܩܠܵܐ ܕܒܼܢܵܘܗ̈ܝ", "ܘܡܬܚܦܲܛ ܗ̄ܘ̣ܵܐ ܕܲܢܩܲܒܠܘܼܢܵܝܗܝ ܒܕܟܝܘܼܬ ܢܦܫܵܐ.", ":ܕܟܹܐ ܗ̄ܘ̣ܵܐ ܠܸܒܹܗ ܘܦܫܝܼܛܵܐ ܗ̄ܘ̣ܵܬ ܡܠܲܬܼ ܦܘܼܡܹܗ", ":ܘܒܚܕܘܼܬܼܵܐ ܡܪܝܼܡ ܗ̄ܘ̣ܵܐ ܩܠܹܗ ܠܡܒܪܟܼܘܼ", ":ܒܪܝܼܟ ܒܪܡܵܐ ܩܥܵܐ ܒܲܪ ܒܲܝܬܵܐ ܕܗܲܝܡܢܘܼܬܵܐ", "ܕܚܝܠ ܙܘܥܲܝ̈ ܠܡܒܪܟܼܘܼ ܠܝܠܕܝ̈ ܒܲܫܡܹܗ.", ":ܒܪܝܼܟ ܐܣܝܢ ܒܝܼ ܥܘܬܪܐ ܕܙܵܐܸܢ ܠܥ̇ܒܕ ܐܝܼܕܵܘ̈ܗܝ", "ܘܥܒܕܢܝ ܢܒܼܥܐ ܕܡܪܕܐ ܚ̈ܝܹܐ ܠܒܢܝ̈ܢܫܵܐ.", ":ܒܪܝܟ ܕܓܼܠܐ ܒܝܼ ܒܣܝܼܡܘܼܬܹܗ ܕܪܚ̇ܡ ܐ̄ܢܵܫܵܐ", "ܘܒܕܩ ܒܐܝܼܕ̈ܝ ܫܪܪܐ ܕܲܫܡܹܗ ܕܐܠܗ ܟܠܐ ܗ̄ܘ̣.", ":ܒܪܝܼܟ ܕܫܪ̣ܐ ܒܝܼ ܣܝܓܐ ܕܚܡܬܐ ܕܒܹܝܬ ܠܹܗ ܠܥܒܕ̈ܘܗܝ", "ܘܐܚܝܼ ܒܝܲܚܲܝ̈ ܟܝܢܹ̈ܐ ܚܲܪ̈ܫܹܐ ܐܦ ܡܠܠܹ̈ܐ.", ":ܒܪܝܼܟ ܕܐܩܝܼܡܵܢܝ ܢܝܼܫܵܐ ܕܫܲܝܢܵܐ ܩܕܼܵܡ ܚܙ̈ܝܹܐ", "ܕܢܕܡܘܿܢ ܒܝܼ ܠܡܸܩܪܵܐ ܠܫܡܹܗ ܒܕܟܝܘܼܬ ܢܦܫܵܐ.", ":ܒܪܝܟ ܕܐܫܪܝܼ ܒܝܼ ܚܹܝܠ ܚܟܡ̈ܬܐ ܕܐܲܠܵܗܘܼܬܹܗ", "ܕܐܒܲܥ ܡ̣ܢ ܦܘܼܡܝ ܡܸܐܪܡܵܐ ܕܡܲܩܢܹܐ ܚ̈ܝܹܐ ܠܐ̄ܢܫܐ.", ":ܒܪܝܟ ܗ̄ܘ̣ ܕܥܒܼܕܢܝ ܐܕܡ ܕܲܬܼܪܹܝܢ ܠܐܕܡܝܹ̈ܐ", "ܘܕܡܝܼ ܒܛܟܼܣܵܐ ܕܣܥ̣ܪ ܨܐܕܝ ܠܗܘ̇ ܕܒܪܫܝܼܬ.", ":ܒܪܝܟ ܕܒܼܪܐ ܒܝܼ ܒܪܝܬܐ ܕܬܢܝܐ ܡ̣ܢ ܗ̇ܝ ܕܗܘ̤ܬ", "ܕܢܗܘܹܐ ܥܠܡܵܐ ܪܕܐ ܒܛܟܼܣܵܐ ܕܒܼܵܪܘܿܝܘܼܬܹܗ.", ":ܒܪܝܼܟ ܕܐܩܝܼܡܢܝ ܒܕܪܓܼܐ ܪܡܵܐ ܕܨܠܸܡ ܨܠܡܹܗ", "ܘܡܬܚ ܫܘܠܛܵܢܝ ܥܲܠ ܩܪ̈ܝܵܬܐ ܒܕܘܼܡܝܵܐ ܕܝܼܠܹܗ.", ":ܙܥܘܿܪ ܗ̄ܘ̣ ܠܫܵܢܝ ܠܡܪܟܼܘ ܠܫܸܡ ܐܝܼܬܘܼܬܹܗ", "ܕܐܩܢܝܼ ܠܪܸܥܝܢܝ ܚܹܝܠ ܣܘܼܟܵܠܵܐ ܕܥܬܼܝܼܕ̈ܬܵܐ.", ":ܒܲܥܬܝܼܕܘܼܬܼܵܐ ܒܪܟ ܟܐܢ̈ܐ ܠܒܢܲܝ̈ ܟܪܣܗ", "ܥܲܠܗ̇ܝ ܒܪܟ ܠܫܸܡ ܐܠܗܹܗ ܘܐܟܸܢ ܠܲܒܼܢܵܘ̈ܗܝ.", ":ܒܪܝܟ ܠܲܡ ܡܪܝܐ ܐܲܠܵܗܹܗ ܕܫܹܝܡ ܗܵܐ ܥܬܝܼܕܘܼܬܼܵܐ", "ܘܥܲܠ ܡܵܢܵܐ ܕܫܝܡ ܘܠܵܐ ܕܝܼܠܵܟ ܐܘ ܙܲܕܝܼܩܵܐ.", ":ܐܢܬ ܩܫܝܼܫ ܐ̄ܢܬ ܡ̣ܢ ܝܠܕ̈ܬܟ ܐܒܼܵܐ ܟܸܐܢܵܐ", "ܥܠܲܝܟ ܣܝܼܡ ܠܘܼܩܕܵܡ ܫܡ ܐܠܗܵܟ ܘܟܸܢ ܥܲܠ ܝܲܠܕ̈ܝܟ.", ":ܚܕܬܵܐ ܗ̣̄ܝ ܕܣܥ̣ܪܬ ܒܲܪ ܠܡܟ ܟܹܐܢܵܐ ܒܐ̄ܪܙ ܒܘܼܪ̈ܟܵܬܵܟ", "ܘܛܵܟ ܒܘܼܕܩܵܐ ܕܡܸܕܸܡ ܚܕܬܐ ܡܬܒܕܲܩ ܒܵܗ̇.", ":ܒܪܝܼܟ ܐܠܗܹܢ ܕܫܹܝܡ ܐܸܬܼܢܒܝܼ ܢܒܝܼܵܐ ܕܩܘܼܫܬܵܐ", "ܘܫܘܬܸܦ ܠܲܒܼܢܵܘ̈ܗܝ ܒܪܒܘܼܬ ܥܘܼܬܼܪܵܐ ܕܐܘܪܸܬ̣ ܠܒܼܪܹܗ.", ":ܠܝܦܬ ܠܡ ܢܦܬܐ ܘܢܫܪܐ ܒܡܲܫܟܢܵܐ ܕܫܹܝܡ ܩܫܝܼܫܵܐ", "ܘܠܚܡ ܢܸܥܒܸܕ ܥܒ̣ܕܵܐ ܠܐܲܚܘ̈ܗܝ ܡܢܦܠܘܿܚ ܐܸܢܘܿܢ.", ":ܠܫܝܼܡ ܒܪܝܟ ܡܵܪܝܵܐ ܘܠܝܦܬ ܢܦܬܐ ܘܠܚܵܡ ܥܒܼܕܐ", "ܐܣܟܝ̈ܡܹܐ ܬܠܬܐ ܕܒܲܚܕܵܐ ܡܸܠܬܐ ܦܪܝܼܫܝܼܢ ܘܫܘܝܢ.", ":ܚܲܕ ܫܸܡ ܡܪܝܵܐ ܘܚܲܕ ܫܘܼܪܬܚܵܐ ܘܚܲܕ ܥܒܕܘܼܬܵܐ", "ܘܠܬܠܬܲܝܗܘܿܢ ܡ̣ܢ ܚܲܕ ܦܘܼܡܵܐ ܒܬܠܬܼ ܡܠܝܼ̈ܢ.", ":ܠܬܠܬܼ ܡܘ̈ܫܚܵܢ ܦܠܓ ܦܬܓܡܵܘ̈ܗܝ ܡܡܲܠܸܠ ܫܲܦܝܼܪ", "ܘܟܕܢ ܐܢܝܢ ܒܬܝܪܐ ܫܘܝܵܐ ܕܚܕܵܐ ܡܸܠܬܐ.", ":ܬܠܬܼܵܐ ܫܒܛܝܼ̈ܢ ܐܵܘܚܸܕ ܠܲܒܼܢܵܘ̈ܗܝ ܐܒܼ̈ܐ ܟܐܢܵܐ", "ܘܠܚܲܕ ܐܵܘܪܸܟ ܘܠܲܬܼܪܹܝܢ ܚܲܕ ܡ̣ܢ ܚܲܒܼܪܹܗ.", ":ܬܚܹܝܬ ܩܫܝܼܫܵܐ ܥܒܲܕ ܠܲܙܥܘܿܪܵܐ ܘܲܠܡܨܥܵܝܵܐ", "ܘܥܲܠ ܝܪܬܘܼܬܹܗ ܐܣܢܸܩ ܐܸܢܘܿܢ ܒܲܬܪܹܝܢ ܐܣܟܹܝܡܝܼ̈ܢ.", ":ܒܐܣܟܹܝܡ ܡ̈ܠܹܐ ܟܲܣܝܹܗ ܠܚܲܝܠܵܐ ܕܒܓܼܘ ܡܸܠܵܘ̈ܗܝ", "ܘܣܡ ܫܸܡ ܒܘܼܪܟܬܼܵܐ ܥܲܠ ܩܕܡܝܵܐ ܟܲܕ ܠܵܐ ܒܲܪܟܹܗ.", "ܠܲܝܬ ܠܹܗ ܒܘܼܪܟܬܐ ܠܫܹܝܡ ܩܲܕܡܵܝܵܐ ܐܸܢ ܐ̄ܢܫ ܢܸܒܼܥܹܐ.", ":ܕܗܵܐ ܒܪܝܟ ܡܵܪܝܵܐ ܐܡ̣ܪ ܐܲܒܘܼܗܝ ܘܠܵܐ ܗ̄ܘ̣ܵܐ ܒܪܝܟ ܫܹܝܡ", "ܘܠܵܐ ܬܘܼܒ ܠܵܘܛܬܼܵܐ ܕܠܵܛ ܠܐܚܪܝܵܐ ܩܪܝܼܒܼܵܐ ܠܹܗ.", "ܕܗܵܐ ܠܟܢܥܬ ܠܵܛ ܕܐܝܼܬܘܗܝ ܒܲܪ ܚܵܡ ܘܠܐ ܗ̄ܘ̣ܵܐ ܠܹܗ ܠܚܵܡ.", ":ܕܫܝܹܡ ܝܗܒ̣ ܒܘܼܪܟܬܹܗ ܠܫܸܡ ܒܵܪܘܿܝܵܐ ܕܥܸܠܲܝ ܡ̣ܢܟܠ", "ܘܕܚܡ ܝܗܒܗ̇ ܠܠܘ ܛܬܵܐ ܕܥܘ̣ ܠܹܗ ܠܲܟܼܢܲܥܢ ܒܘܟܼܪܹܗ.", ":ܥܡ̈ܝܼܠܵܢ ܡܸܠܲܝ̈ܟ ܐܘ ܙܲܕܝܼܩܵܐ ܘܥܡܘܿܛ ܫܲܪܒܵܟ", "ܘܠܵܐ ܐ̄ܢܵܫ ܩܐܸܡ ܥܲܠ ܣܘܼܟܵܠܵܐ ܕܒܒܘܼܪ̈ܟܵܬܵܟ.", ":ܟܣܹܐ ܣܘܼܟܠܵܟ ܘܡܲܒܼܠܲܕ ܣܲܓܝܼ ܡ̣ܢ ܒܥ̈ܝܐ", "ܘܠܐ ܕܲܠܝܼܠܵܐ ܠܹܗ ܒܥܵܬܐ ܕܡܸܠܝ̈ܟ ܠܐܝܢܵܐ ܕܒܥ̇ܐ.", ":ܠܵܐ ܒܘܼܕ̈ܟܵܬܵܟ ܢܩ̈ܦܢ ܠܲܫܡܵܐ ܕܡܸܬܒܪ̈ܟܢܐ", ":ܘܠܵܐ ܠܘܛ̈ܬܿܟ ܡܥܝܼ̈ܩܵܢ ܢܲܦܫܵܐ ܕܡܬܠܝܼ̈ܛܢܹܐ", ":ܒܥܹ̇ܝܬ ܕܬܒܪܟ ܠܫܹܝܡ ܕܠܫܬܡܗ̇ ܒܫܸܡ ܐܠܗܵܐ", "ܘܡܵܐ ܕܐܬܡܥܲܬ̤ ܒܘܼܪܟܬܵܐ ܠܘܲܥܕܵܗ̇ ܝܗܒܬܵܗ̇ ܠܡܵܪܗ̇.", ":ܨܒܹܝܬܼ ܬܘܼܒܼ ܕܬܠܘܛ ܠܚܵܡ ܚܡܝܼܡܵܐ ܚܡ ܒܲܚܛܝܼܬܵܐ", "ܘܟܲܕ ܡܚܫ ܐܲܢ̄ܬ ܐܚܫܬ ܠܒܼܪܗ ܒܚܲܫܵܐ ܕܝܼܠܹܗ.", ":ܠܵܐ ܐ̄ܢܫ ܝ̇ܕܥ [ܕ]ܐܝܟܵܢ ܢܩܪܸܝܟ ܠܦܘܼܬ ܣܘܼܥܪܢܵܟ", "ܠܐ ܡܒܪܟܢܐ ܘܠܵܐ ܠܝܘܿܛܵܐ ܒܕ ܡܬܚܙ̈ܝܢ.", ":ܕܡ̇ܐ ܐܢܬ [ܗ]ܘ̣ ܠܝܼ ܕܠܵܐ ܫܠܝܼܛ ܐܲܢ̄ܬ ܥܲܠ ܨܒܼܝܢܵܟ", "ܘܐܲܝܟ ܠܵܘ ܐܲܢ̄ܬ ܗܘ̣ ܕܡܡܠܠ ܐ̄ܢܬ ܐܠܐ ܐ̄ܚܪܢܐ.", ":ܕܡܝܐ ܕܐ̄ܚܪܹܝܢ ܥ̇ܨܐ ܠܚܲܨܪܵܟ ܠܐܝܕܐ ܕܨ̇ܒܐ", "ܘܩܛܝܪ ܐܝܼܬ ܢ̇ܬܦ ܗܘܢܵܟ ܠܐܝܟܵܐ ܕܡܢܚ.", ":[...]ܥܗܕ ܙܲܕܝܼܩܵܐ ܕܪ̈ܡܢ ܡܢܵܟ ܡ̈ܠܹܐ ܕܐܡ̣ܪܬ", "ܘܐܸܢ ܡܬܬܒܥܬ ܕܬܓܼܠܐ ܐܸܢܹܝܢ ܥܣܩ̈ܢ ܡܸܢܵܟ.", ":[...ܥ]ܣܩ̈ܢ ܡܢܟ ܠܵܘ ܗ̄ܘ̣ܐ ܕܥܣ̈ܩܢ ܐܠܵܐ ܕܟܣܝ̈ܢ", "ܘܗܢܵܘ ܬܲܗܪܵܐ ܕܬܢ̇ܐ ܐܢܬ ܡܸܕܸܡ [...]ܟܼܣܹܐ ܡܸܢܵܟ.", ":ܐ̄ܪܙܵܐ ܪܒܵܐ ܟܣܹܐ ܒܗ̇ ܒܡܸܠܬܵܟ ܓܒܼܪܐ ܟܐܢܵܐ", "ܘܛܵܟ ܫܝܼܛܘܼܬܼܵܐ ܕܓܸܢܣܵܟ [...]ܫܝܼܛܵܐ ܥܬܝܼܕ ܕܢܪܡܪܸܡ.", ":ܚܲܠܝܘܼܬ ܚ̈ܝܹܐ ܡܠܹܝܢ ܦܬܓܼܵܡܲܝ̈ܟ ܒܲܪ [ܡ]ܝܘ̈ܬܹܐ", "ܘܛܟ [...]ܝܠܝܘܬܗܘܿܢ ܡܟܦܪܐ ܡܵܘܬܼܵܐ ܡ̣ܢ ܐ̄ܢܫܘܼܬܼܵܐ.", ":ܬܗܪܐ ܗ̄ܘ̣ ܡܸܐܡܪܵܐ ܕܐܒܲܥ ܠܸܒܵܟ ܥܲܦܪܹܗ [...]ܒܪܟ", "ܕܒܒܘܪ̈ܟܬܐ ܚ̣ܠܛܬ ܠܘ̈ܛܬܐ ܘܟܣܝܼܬ ܐܸܢܹܝܢ.", ":ܒܐܠܗ ܟܠܐ ܡܕܡܝܬ ܓܲܒܼܪܐ ܒܫܲܪܝܘܼܬ [...]ܠܬܵܟ", "ܕܫܘܝܵܐ ܠܪܸܡܙܹܗ ܛܒܼ̇ܬܐ ܘܒܝܼܫܬܼܵܐ ܠܡܫܚܠܦܘܼ.", ":ܪܡܙܹܗ ܚܟܡܵܟ ܠܡܕܡܝܘܼ [...]ܕܘܡܝܵܐ ܕܝܼܠܹܗ", "ܡ̇ܢ ܐܡ̇ܪܢܵܐ ܕܒܹܗ ܡܸܬܕܡܝܼܬ ܒܫܘܼܚܠܵܦ ܡܸܠܲܝ̈ܟ.", ":ܕܝܼܠܹܗ ܐܝܼܬܹܝܗ̇ ܡܸܠܬܐ [...] ܠܥܙܬ̤ ܒܡܸܠܬ ܦܘܼܡܵܟ", "ܘܗܘ̤ ܬܪܓܸܡ ܒܵܟ ܩ̈ܐܐ ܦܪ̈ܝܼܫܹܐ ܕܚܲܕ ܣܘܼܟܵܠܵܐ.", ":ܚܲܕ ܣܘܼܟܵܠܵܐ [...]ܟܣܹܐ ܒܵܗ̇ ܒܡܸܠܬܹܗ ܕܒܪ ܠܲܡ̇ܟ ܟܹܐܢܵܐ", "ܘܠܚܲܕ ܢܝܼܫܵܐ ܚܢܝܐ ܒܥܵܬܐ ܕܒܦܬܓܼܡܘ̈ܗܝ.", ":ܢܝܼܫܵܐ [...ܕ]ܩܘܼܫܬܵܐ ܬܪܨ ܠܹܗ ܩܘܼܫܬܵܐ ܠܪܚ̇ܡ ܩܘܼܫܬܵܐ", "ܘܚ̣ܢܐ ܠܩܘܼܒܼܠܹܗ ܐܲܝܟ ܡܵܐ ܕܲܦܐܹܐ [...ܠ]ܕܚܠܲܬܼ ܩܘܼܫܬܼܵܐ.", ":ܫܪܪܐ ܓܲܠܝܵܐ ܪܡ݂ܲܙ ܠܹܗ ܕܢܓܠܐ ܫܪܪܐ ܕܲܫܡܹܗ", "ܕܢܸܚܙܘܢ ܐ̄ܢܫܐ [ܠ]ܫܲܪܝܼܪܘܼܬܹܗ ܒܦܘܼܡ ܒܪܢܫܵܐ.", ":ܒܦܘܼܡ ܢܘܚ ܢܚܬ̤ ܡܠܬܼ ܩܘܼܫܬܼܵܐ ܕܫܚܝܼܩܵܐ ܗ̄ܘ̣ܵܬ", "ܘܒܣܦܘ̈ܬܹܗ ܪܬܡܬ̤ ܩ̈ܠܹܐ ܕܬܪܥܘܼܬܼ ܐ̄ܢܫܐ.", ":ܥܲܡ ܐ̄ܢܫܘܼܬܼܵܐ ܪܕܬ̤ ܡ̣ܢ ܐܕܡ ܪܸܫ ܐ̄ܢܫܘܼܬܼܵܐ", "ܘܠܵܐ ܢܚ ܪܗܛܗ̇ ܥܕܡܵܐ ܕܡܛܬ̤ ܠܲܠܡܹܐܝܢ ܦܓܼܪܹܗ.", ":ܒܦܓܼܪܗ ܘܢܲܦܫܹܗ ܫܪܬ̤ ܚܘܬܐ ܡܟܣܬ̤ ܐ̄ܢܫܐ", "ܘܐܝܟ ܡܲܒܘܿܥܵܐ ܐܫܦܲܥ ܪܵܕܝܼܗ̇ ܥܲܠ ܪܸܫ ܝܲܠܕܵܘ̈ܗܝ.", ":ܡܫܝܼܚܵܐ ܫܪܐ ܒܹܗ ܡ̇ܢ ܐܡ̇ܪܢܐ ܐ̄ܙܵܢܵܐܝܼܬܼ", "ܘܝܗܒܹܗ ܠܲܒܼܢܵܘ̈ܗܝ ܒܐܣܟܹܝܡ ܡ̈ܐܐ ܕܲܒܼܒܘܪ̈ܟܵܬܵܐ", ":ܠܒܘܟܼܪܹܗ ܐܫܠܸܡ ܣܝܡܬܼ ܚܲܝܹ̈ܐ ܕܟܣܝܵܐ ܗ̄ܘ̣ܵܬ ܒܹܗ", "ܕܚܙ̣ܵܐ ܕܝ̇ܕܥ ܠܡܛܲܪ ܓܲܙܹ̈ܝܗ̇ ܕܠܵܐ ܢܟܝ̈ܢܐ.", ":ܠܐ ܚܘ̈ܗܝ ܫܥܒܸܕ ܬܚܝܹܬ ܫܘܠܛܢܵܐ ܕܪܫܢܵܘܼܬܹܗ", "ܕܲܒܼܫܘܼܥܒܵܕܗܘܿܢ ܢܫܵܘܬܸܦ ܐܢܘܿܢ ܒܣܝܡܲܬܼ ܚܲܝܹ̈ܐ.", ":ܚܝܹ̈ܐ ܦܠܓ ܡ̣ܢ ܚܝܘܼܬܹܗ ܠܲܒܢܲܝ̈ ܟܪܣܗ", "ܘܐܠܸܦ ܐܸܢܘܿܢ ܠܡܛܪ ܐܪܙܐ ܕܚܲܝܹ̈ܐ ܕܒܼܗܘܿܢ.", ":ܐ̄ܪܙܢܐܝܼܬ ܚܵܙܝܼ ܐܸܢܘܿܢ ܚܲܝܹ̈ܐ ܕܒܼܗܘܿܢ", "ܕܠܵܡܵܐ ܕܓܠܝܢ ܢܫܘܛܘܢ ܐܢܝܢ ܒܲܕܠܵܐ ܦܐܝܵܢ.", ":ܒܗܕܐ ܬܸܢܘܵܝ ܟܘܼܢ ܠܚܵܡ ܘܠܝ̣ܦܬ ܬܚܹܝܬ ܫܹܝܡ ܪܲܒܵܐ", "ܕܕܲܕ ܠܵܐ ܨ̇ܒܝܢ ܢܝܲܩܪܘܢ ܐ̄ܪܙܐ ܕܒܩܫܝܼܫܵܐ.", ":ܠܒܘܟܼܪܬ ܝܩܪ ܠܵܘ ܕܡܝܩܪ ܠܗ̇ܝ ܕܟܼܝܢܵܐ", "ܐܠܵܐ ܕܢܵܘܪܸܒܼ ܠܗ̇ܘ ܕܡܚܕܬܼ ܟܝܢܵܐ ܕܒܼܠܝܼ.", ":ܠܵܘ ܠܟܼܝܢܵܐ ܦܠܲܓܼ ܐܝܩܪܵܐ ܡܠܹܐ ܟܐܢܘܼܬܼܵܐ", "ܐܸ̄ܠܵܐ ܠܐ̄ܪܵܙܵܐ ܕܓܡ̇ܪ ܐ̄ܪ̈ܙܐ ܒܲܓܼܡܝܼܪܘܼܬܹܗ.", ":ܠܘ ܕܠܵܐ ܦܘܼܪܵܫ ܦܠܓ ܡܸܠܵܘ̈ܗܝ ܠܬܠܬܼ ܡܘܼܫ̈ܚܵܢ", "ܐܠܐ ܕܒܢܘܐ ܠܪܥܝܵܢ ܝܠܕܘ̈ܗܝ ܒܚܕܵܐ ܡܸܠܬܐ.", ":ܡܠܬܐ ܐܡ̣ܪ ܘܟܲܕ ܛܵܒܼ ܐܡ̣ܪ ܠܘ ܗܘ̤ ܐܲܡܪܵܗ", ":ܘܙܗܝܼܪ ܗ̄ܘ̣ܵܐ ܛܵܒܼ ܕܢܐܡܪܝܼܗ̇ ܒܛܲܟܼܣܵܐ ܠܦܘܼܬ ܡܵܐܕܐܡܪܗ̇", ":ܘܙܗܝܼܪ ܗ̄ܘ̣ܵܐ ܛܵܒܼ ܡܪܐ ܡܠܬܼܵܐ ܐܝܼܬܼܵܘܗܝ ܐܝܼܬܝܵܐ ܕܫܲܝܼܛ ܥܲܠ", "ܘܡܝܒܠܢܵܗ̇ ܢܘܚ ܙܕܝܼܩܐ ܡ̇ܛܪ ܐܪ̈ܙܐ.", ":ܒܫܪܝܼܪܘܼܬܗ ܚܵܪ ܒܵܪܘܿܝܵܐ ܚܵܪ ܒܵܪܘܿܝܵܐ ܕܓܠܐ ܠܹܗ ܟܠ", "ܘܓܼܠܐ ܘܚܵܘܝܹܗ ܐ̄ܪܙܐ ܪܒܵܐ ܕܦܘܪܩܵܢ ܐ̄ܢܵܫܵܐ.", ":ܒܘܼܩܝܵܐ ܕܢܦܫܹܗ ܚܙ̣ܵܐ ܕܡܫܪܲܪ ܒܗܲܝܡܢܘܼܬܼܵܐ", ":ܘܝܗ̣ܒ ܒܹܗ ܝܲܚܠܵܐ ܠܡܸܬܼܢܵܐ ܡ̈ܠܹܐ ܕܗܲܝܡܵܢܘܼ", ":ܒܗܝܡܢܘܼܬܼܵܐ ܩܒܸܠ ܐܵܦܗܘ̤ ܡܠܲܬܼ ܡܵܪܹܗ", ":ܘܐܲܪܝܼܡ ܡܠܬܹܗ ܘܐܟܼܪܸܙ ܩܘܼܫܬܼܵܐ ܕܐܬܒܕܩ ܠܹܗ", ":ܒܚܘܼܒܵܐ ܩܲܒܠܹܗ ܠܐܪܙ ܒܘܕܩܵܐ ܕܐܬܒܕܲܩ ܠܹܗ", "ܘܢܗܲܪ ܣܓ̣ܝ ܒܪܒܘܼܬܼ ܛܒܼܬܼܵܐ ܕܠܘܵܬܼ ܐ̄ܢܫܵܐ.", ":ܒܬܗܪܐ ܪܲܒܵܐ ܩܡ ܙܲܕܝܼܩܵܐ ܒܫܘܪܵܝ ܡܸܠܬܹܗ", "ܕܐܝܟܢ ܡܨܝܵܐ ܕܢܚܙܹܐ ܐ̄ܢܵܫܵܐ ܠܒܢܝ̈ܫܐ.", ":ܐܲܝܟ ܒܲܪ ܐܝܫܲܝ ܬܗܲܪ ܐܦ ܐܲܒܘܼܗܝ ܕܒܼܪܗ ܕܐܝܼܫܲܝ", "ܕܠܐ ܕܪܓܵܐ ܣܠܸܩ ܒܪܝܫܵܐ ܟܝܵܫܵܐ ܫܝܼܛܵܐ.", ":ܒܬܗܪܵܐ ܕܕܡ̇ܐ ܠܗ̇ܘ ܕܒܙܡܝܼܪܬܵܐ ܕܡܪܝܵܐ ܡܪܲܢ", "ܩܡ ܗ̄ܘ̣ܵܐ ܐܦ ܢܘܚ ܒܼܥܕܵܢ ܐ̄ܪܙܐ ܕܐܬܒܕܲܩ ܠܹܗ.", ":ܕܘܝܼܕ ܬܗܲܪ ܗ̄ܘ̣ܵܐ ܘܪܟܸܒܼ ܡܠܹ̈ܐ ܒܟܢܵܪ ܡܸ̈ܠܹܐ", "ܡܘܚ ܐܬܕܡܲܪ ܘܐܘܠܸܕ ܡܸܐܡܪܵܐ ܕܡܪܕܐ ܚܲܝܹ̈ܐ.", ":ܒܚ̈ܝܐ ܕܢܠܕܹܗ ܬܗ̣ܪ ܘܐܬܕܡܪ ܦܪܘܿܫܐܝܼܬ", "ܕܟܼܡܵܐ ܪܡ̇ܝܢ ܡ̣ܢ ܚܲܝܘܼܬܵܐ ܕܒܢܝ̈ ܒܸܣܪܵܐ.", ":ܒܝܗܒ ܚܝܹ̈ܐ ܬܗ̣ܪ ܚܲܟܝܼܡܵܐ ܠܐ ܗ̄ܘ̣ܵܐ ܒܚܲܝܹ̈ܐ", ":ܘܐܣܛܝܼ ܡܠܬܹܗ ܡ̣ܢ ܡܘܼܗܲܒܼܬܐ ܠܘܵܬܼ ܝܵܗܘܒܼܵܐ", ":ܦܬܚ ܣܦܘ̈ܬܹܗ ܘܒ̣ܥܐ ܕܢܐܡܲܪ ܒܪܝܼܟ ܒܸܪܝ ܒܘܼܟܼܪܵܐ", "ܘܗܦܟܗ̇ ܠܡܠܬܼܵܐ ܘܐܡ̣ܪ ܕܒܪܝܟ ܐܠܗܹܗ ܕܫܹܝܡ.", ":ܡ̣ܢ ܛܘܝܒܹܗ ܠܒܼܪܹܗ ܥܬܝܼܕ ܗ̄ܘ̣ܵܐ ܠܡܒܪܟܘܼ", "ܡܨܝܗܝ ܬܲܗܪܵܐ ܘܒܪܟ ܠܲܫܡܵܐ ܡܠܹܐ ܒܘܪ̈ܟܵܬܐ.", ":ܒܪܝܟ ܐܠܗܵܐ ܐܡ̣ܪ ܟܹܐܢܵܐ ܠܟܐܢܵܐ ܕܒܼܪܵܝܗܝ", "ܘܚܲܒܫܹܗ ܠܲܒܼܪܗ ܠܓܘ ܡ̣ܢ ܡܸܠܬܐ ܕܠܘܵܬ ܡܵܪܹܗ.", ":ܒܒܘ ܒܒܘܪܟܵܬܐ ܕܡܲܪܗ ܚܠܛ ܙܕܝܼܩܵܐ ܒܘܪܟܵܬܼܵܐ ܕܒܼܪܹܗ", "ܒܕܡܗܝܡܸܢ ܗ̄ܘ̣ܵܐ ܕܫܸܡ ܐܲܠܗܵܐ ܒܘܪܬܼܵܐ ܗ̄ܘ̣ ܟܠܹܗ.", ":ܒܪܝܟ ܐܠܗܹܗ ܕܒܸܪܝ ܕܨܒ̣ܵܐ ܒܹܗ ܘܩܪ̣ܝܗܝ ܒܲܫܡܹܗ", "ܘܲܒܼܪܝܟ ܐܦ ܒܪܸܝ ܕܟܼܣܹܐ ܒܵܓܼܵܘܹܗ ܡܵܪܹܗ ܘܲܒܼܪܗ.", ":ܒܗ̇ܘ ܕܟܼܣܹܐ ܗ̄ܘ̣ܵܐ ܒܒܪܹܗ ܬܗܪ ܗ̄ܘ̣ܵܐ ܩܐܘܕܝܼ ܘܐܡ̣ܪ", "ܕܒܼܪܝܟ ܡܵܪܝܵܐ ܕܥܬܝܼܕ ܕܢܓܼܠܹܐ ܒܒܪܝܼ ܡܵܪܘܼܬܹܗ.", ":ܗ̇ܝ ܕܥܬܝܼܪܵܐ ܓܠ̣ܵܐ ܠܹܗ ܡܵܪܹܗ ܠܥܒܕܐ ܛܒܼܵܐ", "ܠܘ ܓܠܝܵܐܝܼܬ ܐܠܐ ܒܐ̄ܪܙܐ ܐ̄ܪܙܢܵܐܝܼܬ.", ":ܡ̣ܢ ܝܠܕ̈ܬܹܗ ܥܬܝܼܕ ܗ̄ܘ̣ܵܐ ܕܢܸܗܘܹܐ ܡܚܪܲܪ ܐ̄ܢܫܐ", "ܥܸܠܗ̇ܝ ܬܗܲܪ ܗ̄ܘ̣ܵܐ ܕܡܢܘܼ ܠܡܢܘܼ ܥܬܝܼܕ ܕܢܚܲܪܪ.", ":ܡ̣ܢ ܫܹܝܡ ܥܬܝܼܪ ܗ̄ܘ̣ܵܐ ܕܢܩܘܡ ܡܠܟܵܐ ܕܡܡܠܟ ܥܲܠ ܟܠ", "ܥܠ ܩܕܡ ܗ̇ܝ ܡܕܢ ܠܐܚܘ̈ܗܝ ܒܢܝܼܪܐ ܕܫܡܹܗ.", ":ܘܐܸܠܵܐ ܠܡܢܵܐ ܠܵܐ ܝܗ̣ܒ ܒܘܼܪܟܵܬܼܵܐ ܚܝܼܕܵܝܵܬܼܵܐ", "ܠܐܠܝܲܦܬ ܕܐܲܦܬܝܼ ܘܠܵܐ ܠܚܡ ܕܥܒܼܕ ܥܒܼܕܵܐ ܕܥܒܼܕ̈ܐ.", ":ܠܡ̇ܢ ܠܐ ܝܗ̣ܒ ܠܹܗ ܠܝܦܬ ܝܪܬܘܼܬܼܵܐ ܐܲܝܟ ܕܠܟܹܐܢܵܐ", "ܐܸܠܵܐ ܕܝܗܒ̣ ܠܹܗ ܕܢܦܬܐ ܘܢܐܪܲܒܼ ܒܝܪܬܘܼܬ ܐܲܚܘܼܗܝ.", ":ܠܡ̇ܢ ܟܲܕ ܠܵܛܹܗ ܠܚܡ ܠܐ ܕܚܩܹܗ ܠܐܬܪܵܐ ܕܪܲܚܝܹܩ", "ܐܠܵܐ ܕܚܒܼܫܹܗ ܒܓܼܵܘ ܝܪܬܘܼܬܼܵܐ ܕܐܚ̈ܐ ܒܪ̈ܝܼܟܹܐ.", ":ܠܡ̇ܢ ܠܵܐ ܦܪܫܹܗ ܒܓܼܙܪ ܕܝܼܢܵܐ ܐܝܟ ܕܲܠܩܐܹܝܢ", "ܘܠܵܐ ܐܦܸܣ ܠܡܬܚܠܛܘܼ ܥܲܡ ܩܲܪ̈ܝܼܒܵܘܗܝ.", ":ܠܡܢ ܠܵܐ ܫܪܪ ܠܘܛܬܼܵܐ ܕܲܥܠܵܘܗܝ ܐܝܟ ܕܬܐܡܲܪ", "ܘܡܛܠ ܡܵܢܵܐ ܠܵܐ ܦܠ̣ܚ ܠܐܲܚܘܼܗܝ ܐܝܟ ܕܟܼܬܝܼܒܼܵܐ.", ":ܟܬܒܼܵܐ ܡܠܸܦ ܕܠܵܐ ܦܠܲܚ̣ ܙܪܥܹܗ ܕܚܲܡ ܠܒܕܘܼܬܼܵܐ", "ܠܐ ܠܒܼܢܝ̈ ܫܹܝܡ ܒܘܟܼܪܵܐ ܒܪܝܟܼܵܐ ܘܠܐ ܠܒܢܲܝ̈ ܢܦ̣ܬ.", ":ܒܢܲܝ̈ ܚܵܡ ܐܲܡܝܼܪ ܕܐܡܠܸܕܘ ܠܘܼܩܕܵܡ ܒܪܫܢܘܼܬܼܵܐ", "ܘܕܫܪܝܼܪܐ ܢܡܪܘܿܕ ܣܗ̇ܕ ܕܒܲܪ ܚܵܡ ܐܝܼܬܼܵܘܗܝ.", ":ܢܡܪܘܿܕ ܩܒܸܠ ܪܫܢܘܬܐ ܘܡܲܠܟܘܼܬ ܙܒܼܢܵܐ", "ܘܩܕܡ ܡܪܝܐ ܡܩܝܡ ܠܗ̇ ܟܬܒܵܐ ܠܓܢ̄ܒܪܘܼܬܹܗ.", ":ܗܘ̤ ܠܲܡ ܢܸܡܪܘܿܕ ܗܘ̤ܵܐ ܠܲܢ̄ܒܪܐ ܢܚܫܝܪܬ̣ܢܐ", "ܐܝܟ ܐ̄ܢܫ ܢܐܡܲܪ ܝܗ̣ܒ ܠܗ ܪܫܢܘܼܬܼܵܐ.", ":ܘܐܢܗܘ̤ ܕܡܵܪܝܐ ܥܒܼܕܗ ܠܢܸܡܪܘܿܕ ܓܢ̄ܒܪ ܚܲܝܠܵܐ", "ܠܘܛܬܵܐ ܡܕܝܢ ܠܵܐ ܫܪܝܪܵܐ ܐܝܟ ܕܐܸܬܡܠܠܲܬ.", ":ܒܢ̈ܝ ܚܵܡ ܐܸܢܘܿܢ ܐܦ ܡܨܪ̈ܝܐ ܘܲܟܼܢܲܥܢܵܝܼ̈ܐ", "ܘܠܵܘ ܕܐܫܬܥܒܲܕܘ ܡܚܘܹܐ ܟܬܼܒܼܵܐ ܐܸܠܵܐ ܕܫܲܥܒܸܕܘ.", ":ܒܢܲܝ̈ ܫܹܝܡ ܐܢܘܿܢ ܝܣܪ̈ܠܝܹܐ ܘܒܼܢܲܝ̈ ܐܒܼܪܵܡ", "ܘܕܠܵܐ ܢܡܘܿܣ ܠܦ̣ܚܘ ܥܒܕܘܼܬܼܵܐ ܠܒܢܲܝ̈ ܠܝܼܛܵܐ.", ":ܐܝܟܵܘ ܡܕܝܢ ܕܫܠܡܬ̤ ܡܠܬܐ ܐܲܝܟ ܕܟܬܝܼܒܼܵܐ", "ܕܗܵܐ ܕܠܩܘܼܒܼܠܐ ܗܘ̤ܘ ܣܘܥܪ̈ܢܹܐ ܠܦܘܼܬ ܕܐܬܡܠܲܠܘ.", "ܠܦܘܼܬ ܕܐܬܡܠܲܠܘ ܗܘ̤ܘ ܕܲܠܩܘܼܒܠܵܐ ܠܵܘ ܒܲܫܪܪܵܐ.", "ܒܣܘܼܟܠܵܐ ܕܝܼܢ ܫܪܝܼܪ ܡܲܡܠܠܵܐ ܘܲܡܡܲܠܠܵܢܹܗ.", ":ܫܪܪܐ ܓܲܠܝܵܐ ܫܪܐ ܒܗ ܒܫܲܪܒܵܐ ܕܬܪܓܸܡ ܟܹܐܢܵܐ", "ܘܥܲܠ ܣܘܼܟܠܵܐ ܣܢܝܼܩ ܕܢܚܘܝܼܘܗܝ ܠܥܹܝܢܝ̈ ܗܘܢܵܐ.", ":ܕܠܐ ܣܘܼܟܠܐ ܠܵܐ ܡܬܚܙܝܵܐ ܚܙܵܬܵܐ ܕܫܘܼܦܪܹܗ", "ܘܕܠܵܐ ܥܡܠܵܐ ܠܵܐ ܡܬܒܚܪܵܐ ܫܪܝܼܪܘܼܬܹܗ", ":ܥܲܡܠܵܐ ܒܥ̇ܐ ܫܲܪܒܵܐ ܕܲܥܡܝܼܠ ܒܣܬܼܝܼܪ̈ܬܵܐ", "ܘܐܸܢ̄ܐܢܵܫ ܥܡ̇ܠ ܦܫܝܼܩ ܠܹܗ ܕܢܸܚܙܝܼܘܗܝ ܢܗܝܼܪܐܝܼܬ.", ":ܣܓܝܼ ܢܗܝܼܪ ܠܕܥܡܸܠ ܒܹܗ ܚܘܼܒܵܢܵܐܝܼܬ", "ܘܣܓܝܼ ܚܸܫܘܿܟ ܠܕܠܐ ܦ̇ܠܚ ܒܐܫܪܪ ܚܘܼܒܹܗ.", ":ܒܚܘܼܒܵܐ ܡܨܝܵܐ ܗ̄ܝ̣ ܕܢܸܚܙܝܼܘܗܝ ܟܠܢܵܫ ܐܲܝܟ ܡܵܐ ܕܐܝܼܬܼܵܘܗܝ", "ܘܒܒܼܘܝܢܵܐ ܦܫܝܼܩ ܕܲܢܬܢܝܘܗܝ ܐܵܦ ܠܐ̄ܚܪ̈ܢܐ.", ":ܒܚܘܼܒܵܐ ܫܡܥܬܹܗ ܘܒܥܢܝܵܢܵܐ ܪܓܼܝܼܓ ܐ̄ܢܐ ܕܐܸܬܢܝܼܘܗܝ", "ܕܢܬܒܝܢܘܿܢ ܒܹܗ ܪ̈ܚܡܲܝ ܚܘܼܒܵܐ ܘܢܚܒܒܢܵܝܗܝ.", ":ܚܲܒܝܼܒ ܫܪܒܵܐ ܕܬܲܪܓܸܡ ܟܹܐܢܵܐ ܥܲܠ ܚܲܒܝܼܒܵܘ̈ܗܝ", "ܘܚܝܵܒܼ ܟܠܢܫ ܕܢܸܬܒܩܹܐ ܒܹܗ ܚܘܼܒܵܢܐܝܼܬ.", ":ܝܘܬܪܢ ܐܢܫܐ ܡܠܹܐ ܣܘܼܟܠܵܐ ܕܟܼܣܹܐ ܒܓܘܹܗ", "ܐܦ ܙܕܝܩܵܐ ܒܗܕܐ ܬܗܲܪ ܕܟܼܡܵܐ ܡܘܬܲܪ.", ":ܠܦܘܼܬ ܝܘܬܪܢܹܗ ܚܪ ܚܲܟܼܝܼܡܵܐ ܘܡܲܠܠܗ ܒܚܸܟܼܡܵܐ", "ܕܠܵܐ ܬܬܫܝܼܛ ܠܗ̇ ܝܩܝܼܪܘܼܬܹܗ ܒܥܝܢܲܝ̈ ܣܟܼ̈ܠܹܐ.", ":ܡܥܕܐ ܗ̄ܝ̣ ܥܝܢܵܐ ܕܣܟܼ̈ܠܠ ܠܡܫܵܛ ܡܕܡ ܕܓܼܠܹܐ", "ܥܠܗ̇ܝ ܪܡܝܵܐ ܬܚܦܝܼܬ ܡ̈ܠܹܐ ܥܲܠ ܟܠ ܡܠܝܼ̈ܢ.", ":ܒܢܝܼܫܵܐ ܕܣܟܠܹ̈ܐ ܚܵܪ ܗ̣̄ܘܵܐ ܪܸܡܙܵܐ ܕܡܠܸܠ ܥܲܠܐ ܢܘܿܚ", "ܘܟܣܝܼ ܐܸܢܹܝܢ ܠܡܠܲܝ̈ ܦܘܼܡܹܗ ܒܢܚܬܐ ܕܡ̈ܠܹܐ.", ":ܡܨܐ ܗ̄ܘ̣ܵܐ ܕܢܓܼܠܝܼܘܗܝ ܟܣܝܵܐ ܠܐ̄ܪܙܐ ܕܓܠ̣ܐ ܠܟܒܼܕܗ", "ܘܦܫܝܼܩ ܗ̄ܘ̣ܵܐ ܠܹܗ ܕܦܫܝܩܐܝܼܬ ܢܚܵܘܼܝ[...] ܚܘܼܒܹܗ.", ":ܠܵܐ ܕܝܢ ܚܘܝܹܗ ܠܵܘ ܐܝܟ ܚܣܪ ܒܝܘܬܪܵܢ ܐ̄ܢܫܐ", "ܐܠܵܐ ܕܐ̄ܢܫܐ ܠܐ ܣܦܩܝܼܢ ܗ̄ܘ̣ܵܘ ܠܡܐ ܬܲܪ ܡܸܢܹܗ.", ":ܐܦܠܵܐ ܠܹܗ ܠܢܘܿܚ ܕܦܠܓܗ ܒܐܝܕܵܘ̈ܗܝ ܠܥܘܼܬܪܹܗ ܕܐ̄ܪܵܙܵܐ", "ܠܵܘ ܐܲܝܟ ܕܐܝܼܬܘܗܝ ܚܘܝܹܗ ܠܚܲܝܠܹܗ ܚܲܬܝܼܬܐܝܬ.", ":ܛܸܠܘ ܩܘܼܫܬܵܐ ܚ̣ܙܵܐ ܓܘܼܫܡܵܢܵܐ ܒܓܼܘܫܡܵܐ ܕܒܼܪܹܗ", "ܘܐܘܕܝܼ ܠܡܵܪܹܗ ܕܚܵܘܝܹܗ ܠܐܪܙܵܐ ܩܕܼܵܡ ܣܘܼܥܪ̈ܢܹܐ.", ":ܐܲܝܟ ܡܚܙܝܼܬܼܵܐ ܩܒܼܥ ܠܹܗ ܛܘܼܦܣܵܐ ܩܕܼܵܡ ܪܥܝܢܹܗ", "ܘܣܘܚ̣ ܥܦܩܹܗ ܚܘܼܒܢܵܐܝܼܬ ܕܠܵܐ ܣܒܼܥܘܬܵܐ.", ":ܕܠܐ ܣܒܗܘܼܬܵܐ ܬܢܐ ܗ̄ܘ̣ܵܐ ܠܵܗ̇ ܠܗ̇ܝ ܒܪܬ ܩܵܠܵܐ", "ܕܒܪܝܟ ܡܪܝܐ ܐܠܗܹܗ ܕܫܹܝܡ ܕܒܪܟܢ ܒܫܡܗ.", ":ܐܝܟ ܕܒܝܘܩܢܵܐ ܡܬܒܩܐ ܗ̄ܘ̣ܵܐ ܒܕܪܓܼܐ ܕܒܼܪܹܗ", "ܘܩ̇ܪܐ ܗ̄ܘ̣ܵܐ ܠܗܘܿܢ ܠܬܪܹܝܢ ܐܲܚܘ̈ܗܝ ܕܬܵܘ ܐܬܒܩܵܘ.", ":ܒܘܪܟܬܵܐ ܘܠܘܛܬܐ ܪܡ̇ܙ ܗ̄ܘ̣ܵܢ ܠܲܒܢܲܝ̈ ܟܪܪܗ", "ܕܢܲܩܬܘܿܢ ܚܘܪܵܐ ܕܪ̈ܥܝܢܲܝܗܘܿܢ ܒܐܪܙܵܐ ܕܚܙ̣ܵܐ.", ":ܠܝܦܬ ܡܠܸܦ ܗ̄ܘ̣ܵܐܢ ܕܢܦܬܐ ܗܵܘܢܹܗ ܘܙܘܥܲܝ̈ ܢܦܫܹܗ", ":ܕܢܗܘܹܐ ܣܦ̇ܩ ܠܡܐܚܲܕ ܥܘܬܪܵܐ ܕܪܕܹܐ ܡ̣ܢ ܫܝܹܡ", ":ܠܚܵܡ ܡܲܪܬܹܐ ܗ̄ܘ̣ܵܐ ܕܢܪܵܟܢ ܟܬܦܐ ܕܡܲܪ ܚܘܼܬܹܗ", "ܩܛܥܢ ܢܝܪܵܐ ܕܦܘܼܠܚܵܢ ܚ̈ܝܹܐ ܕܟܼܣܐ ܒܐܚܘܼܗܝ.", ":ܒܒܘܪܟܬܼܵܐ ܘܠܘܛܵܬܐ ܡܚܦܛ ܗ̄ܘ̣ܵܐ ܠܗܘܿܢ ܠܡܛܲܪ ܡܠܬܹܗ", "ܕܡܵܐ ܕܡܬܓܡܪܐ ܒܝܲܕ ܣܘܥܪ̈ܢܹܐ ܢܸܩܢܘܿܢ ܥܘܼܬܪܗ̇.", ":ܩܕܼܵܡ ܣܘܥܪ̈ܢܹܐ ܪܓܼܝܼܓܼ ܗ̄ܘ̣ܵܐ ܕܢܸܣܥܘܿܪ ܐܝܕܐ ܕܦܐܝܵܐ", "ܕܡܵܐ ܕܡܸܬܒܲܕܩܝܼܢ ܢܗܘܹܐ ܦܐܝܐ ܒܦܲܐܘܼܬ ܝܼܠܕܵܘ̈ܗܝ.", ":ܒܦܐܝܘܼܬ ܫܘܼܦܪܵܐ ܕܐ̄ܪܙܐ ܕܚܙ̣ܵܐ ܩܕܡ ܗ̄ܘ̣ܵܐ ܚܵܪ", "ܘܚܲܦܛ ܠܲܒܼܢܵܘ̈ܗܝ ܕܢܨܘܼܪܘܿ ܢܵܝܗܝ ܩܕܼܵܡ ܥܝܢܲܝ̈ܗܘܿܢ.", ":ܒܥܝܢܵܐ ܕܗܘܢܵܐ ܚܙ̣ܵܝܗܝ ܚܲܙܵܝܵܐ ܠܐ̄ܪܵܙܵܐ [ܦ]ܦܲܐܝܵܐ", "ܘܡܸܬܝܲܐܲܒܼ ܗ̄ܘ̣ܵܐ ܕܢܸܚܙܝܘܼܗܝ ܒܦܓܼܪ ܕܠܵܐ ܬܲܚܦܝܼܬܼܵܐ.", ":ܒܦܓܼܪܵܐ ܕܒܪܹܗ ܡܬܒܝܲܐ ܗ̄ܘ̣ܵܐ ܦܓܼܪܢܝܵܐ", "ܘܡܗܝܡܢ ܗ̄ܘ̣ܵܐ ܕܠܓܼܵܘ ܡܸܢܹܗ ܟܣܹܐ ܒܘܼܝܵܐܵܐ.", ":ܐܝܟ ܡܲܚܙܝܬܐ ܣܝܼܡ ܗ̄ܘ̣ܵܐ ܠܹܗ ܫܹܝܡ ܩܕܼܵܡ ܒܒ̈ܬܹܗ", "ܘܟܼܡܵܐ ܕܚ̇ܐܪ ܬܘܼܒܼ ܚ̇ܐܪ ܗ̄ܘ̣ܵܐ ܕܠܐ ܣܲܒܼܠܘܼܬܵܐ.", ":ܒܫܹܝܡ ܡܩܬ ܗ̄ܘ̣ܵܐ ܚܝܪܐ ܕܥܲܝܢܵܘ̈ܗܝ ܘܕܪܥܝܢܹܗ", "ܐܝܟ ܗ̇ܘ ܕܫܘܐ ܒܪܚܡܲܬܼ ܦܓܼܪܐ ܥܢܹܐ ܗ̄ܘ̣ܵܐ ܒܫܲܪܒܹܗ.", ":ܬܪܬܝܢ ܙܢܝܼ̈ܢ ܥܵܦܹܗ ܠܫܪܒܵܐ ܕܒܒܘܪ̈ܟܵܬܐ", "ܘܗܕܐ ܒܚܘܒܼܵܐ ܕܠܘܵܬܼ ܝܠܕܹܗ ܣܥ̇ܪ ܗ̄ܘ̣ܵܐ ܠܵܗ̇.", ":ܥܒܼܕܵܐ ܕܥܒ̇ܕܹܐ ܥܲܒܼܕܗ ܠܟܼܢܥܢ ܬܪܬܹܝܢ ܙܲܒܢܝܼ̈ܢ", "ܘܗܕܐ ܐܬ̤ܐ ܗ̄ܝ̣ ܕܦܘܪܥܵܢ ܚܘܼܒܵܐ ܕܐܒܼܵܐ ܠܲܒܼܢܵܘ̈ܗܝ.", ":ܒܚܘܼܒܵܐ ܕܒܼܪܹܗ ܐܣܪ ܐܢܘܿܢ ܟܹܐܢܵܐ ܠܒܢܵܘ̈ܗܝ", "ܕܢܸܗܘܘܿܢ ܟܕܝܼܢܝܼܢ ܬܚܹܝܬ ܡܵܪܘܼܬܼܵܐ ܕܡܪܗ ܘܲܒܼܪܹܗ.", ":ܠܡܪܹܗ ܘܲܒܼܪܹܗ ܫܥܒܸܕ ܥܠܡܵܐ ܒܝܲܕ ܚܵܡ ܘܒܲܝܲܦܬ", ":ܐܝܟ ܡ̇ܢ ܕܢܦܣ ܕܒܝܘܒܠܗܘܿܢ ܡܣܝܟ ܟܠܵܐ", ":ܟܠ ܥܲܡ ܟܠܐ ܥܬܝܼܕ ܗ̄ܘ̣ܵܐ ܕܢܸܦܠܘܿܚ ܠܝܠܕܵܐ ܕܡܸܢܹܗ", "ܥܠܗ̇ܝ ܟܕܢܹܗ ܠܨܘܪܵܐ ܕܒܼܢܵܘ̈ܗܝ ܒܢܝܼܪܵܐ ܕܲܒܼܪܹܗ.", ":ܒܦܠܚܘܼܬ ܡܠܟܵܐ ܕܡ̣ܢ ܝܘܼܒܠܹܗ ܐܦܠܚ ܠܒܼܢܵܘ̈ܗܝ", "ܘܛܒ̣ܥ ܐܸܢܘܿܢ ܒܲܬܼܪܹܝܢ ܛܲܒܼܥܝܢ ܕܫܘܼܚܠܵܦ ܡܸ̈ܠܹܐ.", "ܛܒܼܥܵܐ ܕܡܲܠܹ̇ܐ ܐܪܡܝܼ ܒܲܪ ܠܲܡܟ̇ ܥܲܠ ܚܵܡ ܘܥܲܠ ܝܼܦܬܿ:", "ܘܫܚܠܹܦ ܐܸܢܹܝܢ ܠܦܘܼܬ ܡܢܝܢܵܐ ܕܦܣܝ̈ܩܬܼܵܐ.", ":ܐܦܣܘܢܝ̈ܬܐ ܕܒܘܼܪܟܬܼܵܐ ܘܠܵܘܛܵܬܐ ܝܗ̣ܒ ܠܲܬܼܪܝܗܘܿܢ", "ܟܲܕ ܛܵܒܼ ܦܪ݁ܝܫܵܢ ܒܝܲܕ ܫܘܡܗܵܐ ܒܚܠܵܐ ܫܘ̈ܝܢ.", ":ܚܲܕ ܗ̄ܘ̣ ܚܲܝܠܵܐ ܕܒܬܪܬܝܗܹܝܢ ܘܚܲܕ ܣܘܼܟܵܠܵܐܐ", "ܒܗ̇ܝ ܕܐܦ ܚܲܕ ܗ̄ܘ̣ ܕܡܦܠܓܼ ܗ̄ܘ̣ܵܐ ܬܪܬܹܝܢ ܒܲܚܕܵܐ.", ":ܬܪܬܹܝܢ ܒܚܕܵܐ ܦܠܓ ܟܹܐܢܵܐ ܡ̣ܢ ܚܲܕ ܠܲܬܪܹܝܢ", "ܛܒܼܬܼܵܐ ܕܡ̣ܢ ܫܹܝܡ ܠܚܵܡ ܙܠܝܼܠܵܐ ܘܠܝܼܦܬ ܢܟܼܦܵܐ.", ":ܠܥܒܕܵܐ ܚܬܗ ܐܝܟ ܕܠܥܒܼܕܐ ܡ̣ܢ ܒܹܝܬܼ ܡܵܪܹܗ", "ܘܲܠܒܲܪ ܚܐܪ̈ܐ ܐܝܟ ܡ̇ܢ ܕܣܢܝܼܩ ܥܲܠ ܦܘܼܪܢܣܵܐ.", ":ܡ̣ܢ ܒܹܝܬ ܓܙܵܐ ܕܫܹܝܡ ܗܬܝܪܐ ܥܬܼܪܚܵܡ ܐܵܦ ܝܲܦ̣ܬ", "ܘܠܹܗ ܐܫܬܥܒܲܕܘ ܚܘܒܢܵܐܝܼܬ ܘܩܛܝܼܪ ܐܝܼܬ.", ":ܝܦܬ ܡ̣ܢ ܚܘܼܒܵܐ ܩܒܸܠ ܛܒܼܥܐ ܕܦܠܚܘܼܬ ܐܲܚܘܼܗܝ", "ܘܚܵܡ ܒܩܛܝܼܪܵܐ ܥܨܝܗܝ ܝܵܠܘܿܕܼܵܗ ܕܢܦܠܘܿܚ ܠܐܲܚܘܼܗܝ.", ":ܒܫܸܡ ܚܐܪܘܼܬܼܵܐ ܝܗܒ̣ ܚܐܪܘܼܬܐ ܠܡܟܝܼܟ ܢܲܦܫ̇ܐ", "ܘܒܥܒܕܘܼܬܼܵܐ ܟܕܢ ܠܲܚܬܝܼܪܵܐ ܬܚܹܝܬ ܚܹܐܪܘܼܬܼܵܐ.", ":ܕܕܡܝܵܐ ܠܗܕܐ ܣܥܪ ܐܦ ܦܘܼܠܘܿܣ ܒܟܬܼܝܼܒܼܵܬܹ̈ܗ", "ܘܟܒܫ ܥܒܼܕ̈ܐ ܘܒܢܲܝ̈ ܚܸܐܪܹ̈ܐ ܠܡܵܪܝܵܐ ܡܫܝܼܚܵܐ.", ":ܟܠ ܠܲܡ ܥܒܕܐ ܡܚܪܪܵܐ ܗ̄ܘ̣ ܕܦܪܝܼܩ ܡ̣ܢ ܛܠܝܘܼܬܵܐ", "ܐܵܦ ܒܲܪ ܚܸܐܪܹ̈ܐ ܥܒܼܕܵܐ ܐܝܼܬܼܵܘܗܝ ܕܡܪܝܵܐ ܡܫܝܼܚܵܐ.", ":ܘܐܢܗܘ̤ ܕܦܘܼܠܘܿܣ ܟܕܢ ܥܠ ܬܓܡܝ̈ܢ ܬܚܹܝܬ ܚܲܕ ܡܵܪܝܵܐ", "ܡ̇ܢ ܢܬܦܠܓܼ ܥܲܠ ܡܸܠܬ ܢܘܼܚ ܕܠܵܘܗ ܟܢܵܐ ܗ̣̄ܝ.", ":ܘܕܗ ܟܢܵܐ ܗ̣̄ܝ ܐܲܝܟ ܕܟܬܝܼܒܵܐ ܟܬܒܼܵܐ ܒܗ̇ܕ", "ܘܡܪܡܝܢ ܐܝܕܐ ܐܦ ܙܕܝܼ̈ܩܹܐ ܕܒܬܪܒܵܬܲܪ.", ":ܡ̣ܢ ܒܬܲܪ ܢܘܿܚ ܩܒܸܠ ܐܒܼܪܡ ܡܘܼܠܟܢ ܚܲܝܹ̈ܐ", "ܘܛܒܥܗ ܠܣܦܪܐ ܕܕܝܬܩܹܐ ܒܲܬܼܪܹܝܢ ܝܲܠܕܵܘ̈ܗܝ.", ":ܬܪܹܝܢ ܐܘܼܠܸܕ ܗ̄ܘ̣ܵܐ ܡ̣ܢ ܗܕܡܵܘ̈ܗܝ ܡܠܝܢ ܒܘܪܲܟܵܬܼܵܐ", "ܘܐܫܩܝܼ ܐܸܢܘܿܢ ܪܕܝܵܐ ܕܡܠܹ̈ܐ ܕܕܡ̇ܐ ܠܲܕܢܘܿܚ.", ":ܠܐܝܣܚܲܩ ܐܫܠܸܡ ܪܫܢܘܼܬܼܵܐ ܕܩܲܒܸܠ ܡ̣ܢ ܫܹܝܡ", "ܘܠܒܼܪ ܗܓܼܪ ܟܕܢܹܗ ܒܢܝܼܪܵܐ ܕܢܦܠܘܿܚ ܐܝܟ ܚܵܡ.", ":ܒܢܘܿܚ ܚܵܪ ܟܹܐܢܵܐ ܕܲܠܚܲܕ ܒܪܟ ܘܲܠܚܲܕ ܫܥܒܸܕ", "ܘܫܠܸܡ ܐܦܗܘ̤ ܕܢܓܡܘܪ ܡܠܹ̈ܐ ܣܘܼܥܪ̈ܟܹܐ.", ":ܠܹܗ ܠܗܵܢ ܢܝܼܫܵܐ ܚܢܵܐ ܐܦ ܐܝܼܣܚܲܡ ܒܲܪ ܡܘܼܠܟܢܵܐ", "ܘܚܬܝܬܐܝܼܬ ܕܲܡܝܼ ܒܡܠܹ̈ܐ ܕܒܣܘܼܥܪ̈ܢܹܐ.", ":ܐܝܟ ܢܘܿܚ ܘܐܒܼܪܡ ܣܥ̣ܪ ܨܝܕ ܝܲܠܕܵܘ̈ܗܝ ܡܘܠܕܸ ܡܸ̈ܠܹܐ", "ܘܒܹܗ ܒܐܣܟܝܡܵܐ ܬܢ̣ܐ ܒܘܪܵܟܬܼܵܐ ܕܡ̈ܠܝܵܢ ܬܲܗܪܵܐ.", ":ܠܝܥܩܘܿܒܼ ܝܲܩܲܪ ܒܩܫܝܼܫܘܼܬܼܵܐ ܟܲܕ ܠܵܐ ܩܲܫܝܼܫ", "ܘܠܩܫܝܫܵܐ ܬܚܬܝܼ ܣܡܹܗ ܒܕܪܓܼܐ ܕܒܹܝܬ ܚܵܡ.", ":ܠܥܹܣܘܼ ܐܡ̣ܪ ܕܐܢܗܘ̤ ܕܬܬܘܼܒ ܡܬܚܪܲܪ ܐܲܢ̄ܬ", "ܘܡ̣ܢ ܡܢܵܐ ܟܲܝ ܡܚܪܪ ܗ̄ܘ̣ܵܐ ܠܹܗ ܕܗܵܐ ܡܚܲܪܪ ܗ̄ܘ̣ܵܐ.", ":ܠܵܐ ܐܫܬܥܒܲܕ ܥܣܘ ܠܝܲܠܩܘܿܒܼ ܒܟܼܠܗܘܿܢ ܚܲܝܵܘ̈ܗܝ", "ܘܠܵܐ ܬܘܼܒܼ ܙܪܥܹܗ ܦܠ̣ܚ ܥܲܒܼܕܘܼܬܼܵܐ ܠܝܣܪ̈ܠܝܵܐ.", ":ܒܬܗܪܵܐ ܣܝܼ̈ܡܵܢ ܡܸܠܲܝ̈ ܟܐܢܹ̈ܐ ܕܒܟܬܼܝ̈ܒܵܬܐ", "ܘܠܐ ܐ̄ܢܫ ܝܕܥ ܠܡܬܗܪ ܫܦܝܼܪ ܒܣܘܼܟܠܲܝܗܹܝܢ.", ":ܚܝܹܠ ܣܘܼܟܠܐ ܚܝܸܠ ܐܸܢܘܿܢ ܠܡܸܣܬܲܟܠܵܘܼ", "ܕܐܝܟܵܢ ܢܨܘܪܘܢ ܣܘܼܟܵܠ ܡܸܠܹ̈ܐ ܒܕܦܐ ܕܡ̈ܠܹܐ.", ":ܐܝܟ ܨܝܪ̈ܐ ܨܝܪ̈ܝ ܨܠܡ̈ܐ ܕܥܬܝܼܕ̈ܬܵܐ", "ܨܵܪܘ ܕܡܘ̈ܬܐ ܕܠܵܐ ܓܠܝ̈ܬܐ ܒܝܲܕ ܓܠܝܬܵܐ.", "ܐܘܚܙ̈ܝܹܐ ܚܙܢܝ̈ ܡܸܕܸܡ ܕܠܐ ܡܦܣܝܼܢ ܒܹܗ", "ܕܟܲܕ ܠܹܐ ܚܙܹܐ ܠܗܘܿܢ ܬܢܵܘ ܕܡܘ̈ܬܹܗ ܩܕܼܵܡ ܚܙ̈ܝܹܐ.", ":ܐܹܝܘ ܟܪ̈ܘܙܐ ܕܒܕܩܸܘ ܐ̄ܪ̈ܙܹܐ ܩܕܼܵܡ ܣܘܥܪ݁ܢܹܐ", "ܘܥܕܠܵܐ ܢܐܬܹܐ ܓܠ̣ܵܘ ܐ̄ܪܙ ܕܢܸܚܹܗ ܒܹܝܬ ܐܪ̈ܥܢܹܐ.", ":ܐܝܘ ܗܕ̈ܝܐܐ ܕܕܪܫܘ ܐܘܼܪܚܵܐ ܠܡܐܬܝܼܬ ܡܲܠܟܵܐ", "ܘܣܡ̣ܘ ܒܗ̇ ܡܝ̈ܠܐ ܡ̈ܠܹܐ ܕܡܠܝ̈ܢ ܐܬ̤ܐ ܕܫܲܝܢܵܐ.", ":ܡܠ̈ܐ ܕܫܝܢܵܐ ܗܘ̣̈ܝ ܡܠܲܝܗ̈ܘܿܢ ܕܡܠܚ̈ ܫܲܝܢܵܐ", "ܘܒܡܣܝܘ̈ܢܐ ܕܦܬܓܡܝ̈ܗܘܢ ܢܚܘ ܗܠܟܹ̈ܐ.", ":ܦܘܬܩܵܐ ܕܚܘܼܒܵܐ ܒܢܘ ܒܟܬܒܹ̈ܐ ܠܡܪܕܝܼܬ ܐ̄ܢܫ̈ܐ", "ܕܠܐ ܢܫܬܚܩܘܿܢ ܒܲܦܣܵܩ ܣܒܼܪܵܐ ܚܘܼܪܒܵܐ ܕܲܬܪܹܝܢ", ":ܠܚܲܕ ܨܒܝܢܵܐ ܕܚܲܕ ܒܪܘܿܝܵܐ ܫܠܸܡܘ ܫܘܝܐܝܼܬ", "ܘܠܵܐ ܐܬܦܠܓܼܘ ܥܲܠ ܣܘܼܟܝܵܐ ܕܣܒܼܪܵܐ ܕܫܡܠܘ.", ":ܣܒܼܪܐ ܛܒܼܵܐ ܫܡ̣ܥܘ ܕܡܬܪܓܸܡ ܒܠܫܢܲܝ̈ܗܘܿܢ", ":ܘܩܢܵܘ ܣܒܼܪܵܐ ܠܡܣܒܪܘܼ ܠܣܒܼܪܵܐ ܕܥܬܼܝܼܕ", ":ܢܘܚ ܩܕܡܝ̇ܬ ܕܪܫܵܗ̇ ܠܐܪܘܚܵܐ ܩܕܼܵܡ ܥܝܢܲܝ̈ܗܘܿܢ", "ܘܡܪܝܼܘ ܟܠܗܘܿܢ ܒܦܣܥ̈ܬܐ ܕܡܠܲܬ ܦܘܼܡܹܗ.", ":ܒܦܘܡܹܗ ܗܲܠܸܟ ܩܲܠܝܼܠ ܗܘܢܵܐ ܒܐܘܼܪܚܵܐ ܕܣܒܼܪܵܐ", "ܘܒܼܠܫܢܹܗ ܪܕܵܐ ܒܫܒܝܼܠܵܐ ܕܡܘܼܠܟܵܢ ܚܲܝܹ̈ܐ.", ":ܐܘ ܗܲܠܟܐ ܕܗܠܟ ܦܘܼܡܹܗ ܚܠܦ ܗܠܟ̈ܬܹܗ", "ܘܟܲܕ ܠܵܐ ܗܠܟ ܡܫܚܗ̇ ܠܐܪܥܵܐ ܠܸܫܢܹܗ.", ":ܐܘ ܗܲܕܝܼܐܐ ܕܚܘܝܼ ܐܘܼܪܚܵܐ ܕܠܵܐ ܗܠܟ̈ܬܐ", "ܘܣܡ ܒܵܗ̇ ܡܝ̈ܐܐ ܕܠܵܐ ܡܬܡܫܚܝܼܢ ܒܦܣܥ̈ܬܐ.", ":ܐܘ ܠܵܟ ܓܒܼܪܐ ܕܪܕܐ ܦܫܝܼܪ ܒܘܥܕܵܐ ܕܚܲܝܹ̈ܐ", "ܕܡܢܥܬ̤ ܡܸܠܵܬܵܟ ܠܒܹܝܬ ܐܘܢܵܐ ܕܝ̇ܗܒ ܚܲܝܹ̈ܐ.", ":ܝܗ̇ܒ ܚܝܹ̈ܐ ܟܣܹܐ ܗ̄ܘ̣ܵܐ ܒܙܪܥܵܟ ܐ̄ܪܙܢܵܐܝܬ", "ܘܩܕܡ ܚܘܝܟ ܚܹܝܠ ܚܝܘܼܬܹܗ ܒܚܲܕ ܡ̣ܢ ܝܲܠܕܝ̈ܟ.", ":ܒܒܘܟܪܟ ܫܟܢܬ̤ ܫܟܝܬܼܵܐ ܕܚܲܝܹ̈ܐ ܠܵܐ ܡܝܘܬܹ̈ܐ", "ܘܬܗܪ ܗܵܘܢܵܟ ܠܡܬܒܩܝܼܘ ܒܚ̈ܝܐ ܕܒ̣ܪܟ.", ":ܒܬܗܪܵܐ ܪܲܒܵܐ ܩܡ̣ܘ ܚܘܼܫܒܲܝ̈ܟ ܒܦܹܐܪܵܐ ܕܡܸܢܵܟ", "ܕܚ̇ܙܝܬ ܒܣܘܟܝ̈ ܦܓܼܪܗ ܚ̈ܝܐ ܕܐ̄ܢܫܐ.", ":ܒܗܘܢܵܐ ܚܪܬ ܒܗ̇ ܒܗ̇ܝ ܚܝܘܬܵܐ ܡܚܝܬ ܟܠܐ", "ܘܩܪܬ̤ ܠܒܢܝ̈ܟ ܕܲܢܚܘܪܘܢ ܒܵܗ̇ ܗܢܝܼܵܐܝܼܬ.", ":ܒܚܘܝܼܚܘܼܬܼܵܐ ܚܪܬ̤ ܡܠܬܵܟ ܒܐ̄ܪܙܐ ܕܒܼܫܝܡ", "ܘܠܘܵܬ ܘܥܕܗ ܟܢܫܬ̤ ܦܒܝܵܐ ܕܚܘܪܐ ܕܐܲܚ̈ܘܗܝ.", "ܒܦܐܝܘܼܬ ܫܘܼܦܪܹܗ ܐܬܗܪܐ ܐܸܢܘܿܢ ܠܒܢܝ̈ ܟܪܣܵܟ.", "ܘܟܕ ܠܵܐ ܨܒ̇ܝܢ ܨܵܪܘ ܕܡܘ̈ܬܹܗ ܩܕܼܵܡ ܥܝܢܝ̈ܗܘܿܢ.", ":ܐܲܝܟ ܕܒܨ ܠܡܵܐ ܡܬܒܩܝܼܢ ܗ̄ܘ̣ܵܘ ܒܡܸܠܲܬܼ ܦܘܼܡܵܟ", "ܟܕ ܨܝܪܵܐ ܗ̄ܘ̣ܵܬ ܨܠܸܡ ܚܲܝܲܗ̈ܘܿܢ ܒܫܸܡ ܐܠܗܵܐ.", ":ܐܝܟ ܕܠܩܢܝܵܐ ܠܒܼܝܟ ܗ̄ܘ̣ܵܐ ܗܵܡܵܟ ܫܸܡ ܐܠܗܵܟ", "ܘܪܫܡ ܗ̄ܘ̣ܵܐ ܒܹܗ ܗ̇ܝ ܒܪܬ ܩܵܠܵܐ ܕܒܼܪܝܟ ܡܵܪܝܵܐ.", ":ܒܪܝܟܼܘ ܡܪܝܐ ܕܨܵܪ ܒܵܟ ܡܵܪܝܵܐ ܪܒ ܨܝܪܹ̈ܐ", "ܕܬܨܘܪ ܒܒܢܲܝ̈ܟ ܨܠܸܡ ܬܘܪܝܼܵܬܐ ܕܚܝܒܝܼܢ ܠܹܗ.", ":ܒܚܵܘܒܲܬ ܚܘܼܒܵܐ ܕܠܘܵܬ ܡܵܪܵܟ ܟܕܢ̇ܬ ܝܠܕܬ̈ܟ", "ܕܢܗܘܘܿܢ ܦܪܥܝܼܢ ܛܝܒܘܼ ܠܛܵܒܼܵܐ ܕܬܩܢ ܐܸܢܘܿܢ.", ":ܚܡܝܪܵܐ ܛܒܼܬ ܛܡܪ ܒܟ ܛܒܼܵܐ ܡ̣ܢ ܛܒܘܼܬܹܗ", "ܘܐܢܬ ܐܪܡܝܬܝܗܝ ܒܦܓܼܪܐ ܕܒܼܢܲܝ̈ܟ ܕܢܛܪ ܐܸܢܘܿܢ.", ":ܚܟܝܡܐܝܼܬ ܣܥܪܬ ܚܲܟܼܝܼܡܵܐ ܨܝܕ ܝܠܕ̈ܬܟ", "ܕܣܬܪܬ ܥܘܼܬܪܵܐ ܕܣܘܢܩܢܝܗܘܿܢ ܒܗܕܡܲܝ̈ܗܘܿܢ.", ":ܡܚܟܡ ܐ̄ܢܫܐ ܚܲܟܸܡ ܙܘܥܲܝ̈ܟ ܠܡܣܥ̣ܪ ܗܵܕܹܐܸ", "ܕܢܗܘܘܿܢ ܪܵܕܹܝܢ ܥܲܡ ܝܘܒܠܵܟ ܚܝܹ̈ܐ ܕܓܸܢܣܵܟ.", ":ܪܚܡ ܓܢܣܟ ܣܡ ܒܹܗ ܒܓܸܢܣܵܟ ܣܝܡܲܬܼ ܚܲܝܹ̈ܐ", "ܘܣܬܪܹܗ ܒܐܪܥܵܟ ܕܬܗܘܸܐ ܢܛܝܼܪܵܐ ܠܫܘܼܠܲܡ ܙܲܒܼܢܹ̈ܐ.", "ܐܲܝܟ ܬܓܪܹ̈ܐ ܛܥܢܘܼܗ̇ ܪܸ̈ܓܫܐ ܕܡܝܲܒܠܵܢܹܝ̈ܗ̇", "ܘܝܲܒܠܘܼܗ̇ ܒܚܘܼܒܵܐ ܡ̣ܢ ܚܲܕ ܠܐ̄ܚܪܹܝܢ ܥܕܲܡܵܐ ܠܡܪܝܲܡ.", ":ܐܝܘ ܬܕܡܘܪܬܵܐ ܕܡ̣ܢ ܒܵܪܘܝܵܐ ܠܘܵܬܼ ܒܪܢܫܵܐ", "ܕܟܲܕ ܡܝܘܬܵܐ ܗ̄ܘ̣ ܗܘ̤ܵܐ ܢܵܛܘܪܵܐ ܠܚܝܘܼܬ ܚܲܝܵܘ̈ܗܝ.", ":ܐܝܘ ܝܕܥ̈ܬܐ ܕܡܬܩܸܢ ܟܠܐ ܟܡܵܐ ܥܡܝܼ̈ܩܵܢ", "ܕܣܵܡ ܒܒܪܝܼܬܹܗ ܥܘܼܬܪܵܐ ܕܚ̇ܫܚ ܠܲܣܢܝܩܘܼܬܵܗ̇.", "ܐܘ ܐܘܡܢܵܐ ܕܡ̣ܢ ܠܐ ܡܕܡ ܥܒܼܕ ܟܠܡܕܡ.", "ܕܐܣܢ ܘܡܠܗ̇ ܠܐܘܡܢܘܼܬܹܗ ܡ̣ܢ ܚܟܡ̈ܬܹܗ.", ":ܚܸܟܼܡܲܬܼ ܩܘܼܫܵܬܐ ܕܡ̣ܢ ܚܟܡ̈ܬܹܗ ܣܡ ܒܟܝܵܢܵܢ", "ܘܗܝ̤ ܚܟܡܬ̣ܗ̇ ܠܒܒܪܘܼܬ ܓܸܿܢܣܲܢ ܠܡܕܲܥ ܠܲܫܡܹܗ.", ":ܗ̤ܝ ܓܠܬ̤ ܠܐܕܵܡ ܥܲܠ ܟܲܣܝܘܼܬܼܵܐ ܕܨܪܬܗ̇ ܒܓܸܠܝܐ", "ܘܗ̤ܝ ܐܘܪܥܬܹܗ ܕܐܝܼܬ ܠܗ ܡܵܪܐ ܡܪܝܐ ܕܟ̣ܠܐ.", ":ܗܝ̤ ܐܣܪܬܹܗ ܠܗܒܹܝܠ ܕܟܼܝܵܐ ܒܪܚܡܲܬܼ ܡܵܪܹܗ", "ܘܒܓܠܝ̈ܬܐ ܦܪܥ ܬܘܕܝܼܬܼܵܐ ܕܦܲܐܝܵܐ ܠܟܣܝܵܐ.", ":ܒܗ̇ ܐܬܚܟܲܡ ܚܢܘܟ ܫܦܝܼܪܵܐ ܕܢܲܫܦܪ ܢܲܦܫܹܗ", "ܘܕܫܦܪ ܣܓܝܼ ܩܘܝܼ ܒܫܘܼܦܪܵܐ ܕܠܵܐ ܡܝܘ̈ܬܹܐ.", ":ܗܝ̤ ܒܕܩܬ̤ ܠܹܗ ܠܠܡܟ ܥܲܠ ܝܲܠܕܵܐ ܕܗܘ̤ܵܐ ܡܸܢܹܗ", "ܕܡܢܝܼܚ ܠܲܐܪܥܵܐ ܘܡܥܒܲܪ ܐܒܼܠܵܐ ܕܟܪܝܘܼܬ ܐ̄ܢܵܫܵܐ.", ":ܗ̤ܝ ܠܥܙܬ̤ ܒܹܗ ܐܦ ܒܹܗ ܒܒܲܪ ܠܡܟ ܠܥܙܵܐ ܚܲܕܬܵܐ", "ܘܬܲܪܓܸܡ ܦܘܼܡܹܗ ܩ̈ܠܹܐ ܚܕ̈ܬܹܐ ܕܚܘܼܕܲܬ ܐ̄ܢܫܐ.", ":ܟܠܡܵܐ ܕܐܡܪܬ̤ ܗ̇ܝ ܝܕܥܬܼܵܐ ܡ̣ܢ ܐܠܗܵܐ ܗ̄ܘ̣", "ܘܚܟܡܬ̤ ܟܠܐ ܘܗ̤ܝ ܡܚܟܡܵܐ ܟܠ ܥܕܡܵܐ ܠܚܲܪܬܵܐ.", ":ܡ̣ܢ ܚܟܡ̈ܬܹܗ ܝܠܦܘ ܩܘܼܕܡܝ̈ܐ ܠܡܬܚܟܡܘܼ", "ܘܗ̤ܝ ܬܘܼܒ ܓܡܪܵܐ ܐܦ ܠܐ̄ܚܪ̈ܢܹܐ ܕܡ̣ܢ ܒܬܪܟܸܢ.", ":ܢܘܿܚ ܛܵܒܼ ܡ̣ܢ ܟܠ ܐܬܚܟܲܡ ܒܵܗ̇ ܠܡܒܕܩ ܐܪ̈ܙܝܗ̇", "ܗܘܝ̤ ܬܘܼܒ ܡ̣ܢܟܠ ܩܪܬ̤ ܩܪܒܼܬܹܗ ܠܒܝܬܝܘܼܬܵܗ̇.", ":ܐܲܝܟ ܕܠܪܚܡܵܐ ܓܠܬ̤ ܠܹܗ ܐ̄ܪܙܐ ܕܣܬܝܪ̈ܬܵܗ̇", "ܐܦ ܗܘ̤ ܒܚܘܒܵܐ ܒܛܲܪ ܦܘܼܩܕܢܗ̇ ܕܪܫܪܝܼܪܘܼܬܼܵܗ̇.", ":ܫܪܪܐ ܢܛܪ ܠܵܗ̇ ܪܚܡܵܐ ܕܩܘܼܫܬܼܵܐ ܠܕܚܠܲܬܼ ܩܘܼܫܬܐ", "ܐܵܦ ܗ̤ܝ ܒܩܘܫܬܐ ܦܪܥܬܹܗ ܐܓܼܪܵܐ ܕܛܵܒܼ ܡ̣ܢ ܥܲܡܠܹܗ.", ":ܐܓܼܪܐ ܛܵܒܼܵܐ ܦܪܥܬܹܗ ܠܟܹܐܢܵܐ ܕܦ̣ܠܚ ܥܲܡܵܗ̇", "ܘܝܼܬܪ ܡܸܢܗ̇ ܘܝܗܒܵܗ̇ ܠܲܒܼܢܵܘ̈ܗܝ ܕܢܸܣܬܬܪܘܿܢ ܒܵܗ̇.", ":ܚܫܚܬܐ ܕܚܲܝܹ̈ܐ ܠܵܐ ܡܝܘܬ̈ܐ ܣܡܬ̤ ܒܐܝܼܕܼܵܘ̈ܗܝ", "ܘܣܡܗ̇ ܐܦ ܗܘ̤ ܒܐܝܼܕܲܐ ܕܒܵܢܵܘ̈ܗܝ ܕܢܸܚܘܢ ܒܐܘܼܟܼܠܵܗ̇.", ":ܐܘܟܼܠܵܗ̇ ܕܚ̇ܝܐ ܐܟܠ ܟܹܐܢܵܐ ܘܐܲܟܸ̇ܠ ܠܒܢܵܘ̈ܗܝ", "ܘܣܡ ܚܝܘܬܹܗ ܦܪ̣ܚ ܒܟܿܝܢܲܢ ܡܛܪܹܗ ܒܝܲܚܹ̈ܐ.", ":ܚܝܹ̈ܐ ܕܡ̣ܢ ܢܘܿܚ ܪܕܵܘ ܥܲܡ ܓܸܢܣܲܢ ܡ̣ܢ ܢܘܿܚ ܘܲܠܟܼܵܐ", "ܘܗܢܘܢ ܕܪܝܢ ܥܕܲܡܵܐ ܕܫܠܸܡ ܪܗܛܹܗ ܕܙܒܼܢܵܐ.", ":ܡܢܲܢ ܫܪܝܼܘ ܚ̈ܝܹܐ ܠܡܪܕܵܐ ܡ̣ܢ ܫܘܼܪܝܵܐ", "ܘܥܲܡܲܢ ܡܩܵܘܼܝܢ ܒܩܲܪܝܒܘܼܬܵܐ ܕܠܵܐ ܫܘܼܠܵܡܵܐ.", ":ܚܝܠܐ ܕܒܪܲܢ ܒܪܵܐ ܒܲܢ ܚܲܝܹ̈ܐ ܣܘܬܲܪ ܐܸܢܘܿܢ", "ܘܟܲܕ ܫܦܪܬ̤ ܠܹܗ ܚܘܝܼ ܐܸܢܘܿܢ ܠܥܹܝܢ ܟܠ ܘܒܼܟܼܠ.", ":ܒܗ̇ ܒܓܼܒܝܠܬܢ ܛܡܲܪ ܚܝܘܼܬܵܐ ܕܡ̣ܢ ܚܝܘܼܬܹܗ", "ܘܒܬܲܪ ܙܒܼܢܵܐ ܓ̣ܠܐ ܨܒܼܝܢܹܗ ܕܟܼܣܐ ܗ̄ܘ̣ܵܐ ܒܲܢ.", ":ܒܟܣܝܵܐ ܘܓܠܝܵܐ ܚܘܝܼ ܚܘܼܒܹܗ ܨܝܕ ܐ̄ܢܫܘܬܲܢ", "ܘܚܲܟܼܝܼܡܐܝܼܬ ܓܡܲܪ ܨܒܼܝܢܹܗ ܒܐܝܕܢ ܨܝܕ ܟܠ.", ":ܒܐܝܕܢ ܫܡܠܝܼ ܣܵܥܘܿܪܘܼܬܹܗ ܨܝܕ ܟܠ ܘܒܼܟܼܠ", "ܬܵܘ ܢܘܕܐ ܠܹܗ ܝܲܬܝܪ ܡ̣ܢܟܠ ܕܪܚܡܢ ܡܢܟܠ܀"], "lines": ["ܐ̄ܚܪܹܢܵܐ ܕܝܼܠܹܗ ܟܲܕ ܕܝܼܠܹܗ܀", "ܡܸܐܡܪܵܐ ܕܚܲܟܟܫܝܼܢ ܘܚܲܕ܀", "ܥܲܠ ܒܘܼܪ̈ܟܬܵܐ ܕܝܲܗ̣ܒ ܢܘܿܚ ܠܲܒܢܵܘ̈ܗܝ܀", ":ܐ̄ܪܙ ܛܒ̈ܬܐ ܕܠܘܵܬܼ ܐ̄ܢܫܵܐ ܚܙ̇ܝܬ ܒܟܬܒܹ̈ܐ", "ܕܡܒܕܸܩ ܠܹܗ ܢܒܼܝ̈ܬܐ ܒܪܘܼܚܵܐ ܐ̄ܪܙܢܐܝܼܬ.", ":ܪܘܼܚ ܓܸܠܝܵܢܐ ܓܠ̣ܐ ܠܒܲܪ ܥܡܪܡ ܪܘܚܢܐܝܼܬ", "ܕܢܓܠܹܐ ܠܐ̄ܢܫܐ ܐܪܙܐ ܕܟܼܣܹܐ ܒܗܲܕܵܡܲܝ̈ܗܘܿܢ.", ":ܒܗܕܡܲܝ̈ܗܘܿܢ ܟܣܹܐ ܗ̄ܘ̣ܵܐ ܐ̄ܪܵܙܵܐ ܕܚܘܪܪ̈ܝܗܘܿܢ", "ܘܥܲܡ ܝܘܼܒܵܠܗܘܿܢ ܡܬܝܒܲܠ ܗ̄ܘ̣ܵܐ ܡ̣ܢ ܚܲܕ ܠܐܚܪܝܢ.", ":ܒܗܘܿܢ ܣܝܼܡܵܐ ܗ̄ܘ̣ܵܬ ܣܝܡܲܬܼ ܚ̈ܝܹܐ ܕܣܘܼܢܩܵܢܲܝ̈ܗܘܿܢ", "ܘܲܒܼܚܘܼܬܼܗܘܿܢ ܡܬܝܛܪܝܼܢ ܗ̄ܘ̣ܵܘ ܚܲܝܹ̈ܐ ܕܒܼܗܘܿܢ.", ":ܚܝܘܼܬ ܚܲܝܹ̈ܐ ܚܛܠ ܒܪܘܿܝܵܐ ܒܡܕܪܹܗ ܕܐܕܼܵܡ", "ܕܡܵܐ ܕܡܸܬܚܒܲܠ ܢܚܐ ܒܚܝܵܘ̈ܗܝ ܡܝܘܿܬܘܼܬܹܗ.", ":ܥܡܹܗ ܕܡܕܪܹܗ ܪܕܲܬ̤ ܚܲܝܘܼܬܵܐ ܕܡ̣ܢ ܗܲܕܵܡܵܘ̈ܗܝ", "ܥܕܡܵܐ ܕܗܘ̤ܬ ܢܒܼܥܵܐ ܕܚܲܝܹ̈ܐ ܠܐ ܡܝܘܬܹ̈ܐ.", ":ܐ̄ܪܙܵܢܵܐܝܼܬ ܪܕܬ̤ ܟܣܝܐܝܼܬ ܩܕܼܵܡ ܚܙ̈ܝܹܐ", "ܘܟܲܕ ܚܵܙܹܝܢ ܗ̄ܘ̣ܵܘ ܘܠܵܐ ܚܵܙܹܝܢ ܗ̄ܘ̣ܵܘ ܚܹܝܠ ܚܲܝܘܼܬܵܗ̇܀", ":ܒܗܘܪܐܝܼܬ ܚܘܼܝܬ̤ ܕܠܩܗ̇ ܒܐܕܼܵܡ ܘܲܒܼܫܹܝܬ", "ܘܒܬܲܪ ܩܲܠܝܼܠ ܒܚܢܘܿܟ ܘܲܒܼܠܲܡܟ ܘܒܼܢܘܿܚ ܝܲܠܕܹܗ.", ":ܒܢܘܿܚ ܐܬܒܕܩ ܚܹܝܠ ܚܝܬܼܐ ܕܒܟܼܝܵܢ ܐ̄ܢܵܫܵܐ", "ܡܹܗ ܐܬܦܟܗܘܢ ܓܙܪ̈ܝ ܕܝܼܢܵܐ ܕܒܦܪܕܝܣܵܐ.", ":ܠܡܟ ܐܬܢܒܼܝ ܕܒܢܘܿܚ ܢܐܚ ܥܠܡܵܐ ܫܚܝܼܩܵܐ", "ܘܒܕܟܝܘܼܬܹܗ ܡܕܟܹܐ ܠܐܪܥܵܐ ܡ̣ܢ ܠܘ̈ܛܬܐ.", ":ܒܝܲܕ ܣܘܥܪ̈ܢܹܐ ܫܠܡܲܬ̤ ܨܐܕܵܘܗܝ ܡܸܠܬܹܗ ܕܐܲܒܘܼܗܝ", "ܕܐܢܚܝ ܠܐܪܥܵܐ ܒܝܲܕ ܒܘܼܪ̈ܟܵܬܼܵܐ ܕܒܪܟ ܠܲܒܼܢܵܘ̈ܗܝ.", ":ܡܫܟܢ ܫܝܢܵܐ ܗܘ̣ܵܘ ܗܲܕܡܵܘ̈ܗܝ ܠܫܝܢܵܐ ܕܐ̄ܢܫܐ", "ܡܛܪ ܚ̈ܝܹܐ ܕܒܝ̈ ܓܸܢܣܹܗ ܡ̣ܢ ܢܟܼܝܼܢܹ̈ܐ.", ":ܒܠܡܹܐܝܢ ܦܲܓܼܪܹܗ ܢܚ ܝܘܒܼܠܵܐ ܕܣܝܡܲܬܼ ܚ̈ܝܹܐ", "ܘܝܗܒܹܗ ܠܒܢܵܘ̈ܗܝ ܕܢܝܒܠܘܢܵܝܗܝ ܠܕܒܬܪܟܸܢ.", ":ܚܟܝܡܐܝܼܬ ܢܲܛܪܹܗ ܠܓܙܵܐ ܕܒܹܝܬ ܐܲܒܗܵܘ̈ܗܝ", "ܘܒܒܘܼܝܢܵܐ ܦܬܲܚ ܟܲܣܝܘܼܬܹܗ ܩܕܼܵܡ ܝܠܕ̈ܬܹܗ.", ":ܪܘܼܚܵܐ ܚܟܡܹܗ ܠܡܛܲܪ ܥܘܼܬܪܹܗ ܒܲܙܗܝܼܪܘܼܬܼܵܐ", "ܘܗܘ̤ ܬܘܼܒ ܐܠܦܹܗ ܕܲܢܩܝܼܡ ܠܲܒܢܵܘ̈ܗܝ ܥܲܠ ܡܲܪ̈ܗܛܵܘܗܝ.", ":ܚܝܠܹܗ ܚܲܝܸܠ ܠܡܚܝܠܘܼܬܼܵܐ ܕܙܘܥܲܝ̈ ܢܦܫܹܗ", "ܘܐܒܲܥ ܡܐܡܪܐ ܕܙܕܝܼܩܘܿܬܵܐ ܡ̣ܢ ܪܸܥܝܵܢܹܗ.", ":ܐܝܟ ܣܝܠܘ̈ܟܹܐ ܗܘ̤ܵܘ ܗܕܡܵܘ̈ܗܝ ܠܪܕܝܐ ܕܪܘܼܚܵܐ", "ܘܒܕܡܘܼܬ ܬܦ̈ܐ ܦܲܓܸܓܼ ܡ̈ܐܐ ܕܒܒܘܼܪ̈ܟܵܬܼܵܐ.", "ܬܦ̈ܐ ܕܡ̈ܠܐ ܪܕܲܘ ܡ̣ܢ ܦܘܼܡܹܗ ܕܦܘܼܡܵܐ ܕܪܘܼܚܵܐ", "ܘܚܠܦ ܐܪܥܐ ܗܘܬ̤ ܡܫܡܥܬܐ ܕܒܢܝ̈ ܟܪܣܹܐ.", ":ܙܪܥܵܐ ܛܒܵܐ ܙܪܥ̣ ܙܲܕܝܼܩܵܐ ܒܚܲܩܠܵܐ ܕܒܼܢܵܘܗ̈ܝ", "ܘܡܬܚܦܲܛ ܗ̄ܘ̣ܵܐ ܕܲܢܩܲܒܠܘܼܢܵܝܗܝ ܒܕܟܝܘܼܬ ܢܦܫܵܐ.", ":ܕܟܹܐ ܗ̄ܘ̣ܵܐ ܠܸܒܹܗ ܘܦܫܝܼܛܵܐ ܗ̄ܘ̣ܵܬ ܡܠܲܬܼ ܦܘܼܡܹܗ", ":ܘܒܚܕܘܼܬܼܵܐ ܡܪܝܼܡ ܗ̄ܘ̣ܵܐ ܩܠܹܗ ܠܡܒܪܟܼܘܼ", ":ܒܪܝܼܟ ܒܪܡܵܐ ܩܥܵܐ ܒܲܪ ܒܲܝܬܵܐ ܕܗܲܝܡܢܘܼܬܵܐ", "ܕܚܝܠ ܙܘܥܲܝ̈ ܠܡܒܪܟܼܘܼ ܠܝܠܕܝ̈ ܒܲܫܡܹܗ.", ":ܒܪܝܼܟ ܐܣܝܢ ܒܝܼ ܥܘܬܪܐ ܕܙܵܐܸܢ ܠܥ̇ܒܕ ܐܝܼܕܵܘ̈ܗܝ", "ܘܥܒܕܢܝ ܢܒܼܥܐ ܕܡܪܕܐ ܚ̈ܝܹܐ ܠܒܢܝ̈ܢܫܵܐ.", ":ܒܪܝܟ ܕܓܼܠܐ ܒܝܼ ܒܣܝܼܡܘܼܬܹܗ ܕܪܚ̇ܡ ܐ̄ܢܵܫܵܐ", "ܘܒܕܩ ܒܐܝܼܕ̈ܝ ܫܪܪܐ ܕܲܫܡܹܗ ܕܐܠܗ ܟܠܐ ܗ̄ܘ̣.", ":ܒܪܝܼܟ ܕܫܪ̣ܐ ܒܝܼ ܣܝܓܐ ܕܚܡܬܐ ܕܒܹܝܬ ܠܹܗ ܠܥܒܕ̈ܘܗܝ", "ܘܐܚܝܼ ܒܝܲܚܲܝ̈ ܟܝܢܹ̈ܐ ܚܲܪ̈ܫܹܐ ܐܦ ܡܠܠܹ̈ܐ.", ":ܒܪܝܼܟ ܕܐܩܝܼܡܵܢܝ ܢܝܼܫܵܐ ܕܫܲܝܢܵܐ ܩܕܼܵܡ ܚܙ̈ܝܹܐ", "ܕܢܕܡܘܿܢ ܒܝܼ ܠܡܸܩܪܵܐ ܠܫܡܹܗ ܒܕܟܝܘܼܬ ܢܦܫܵܐ.", ":ܒܪܝܟ ܕܐܫܪܝܼ ܒܝܼ ܚܹܝܠ ܚܟܡ̈ܬܐ ܕܐܲܠܵܗܘܼܬܹܗ", "ܕܐܒܲܥ ܡ̣ܢ ܦܘܼܡܝ ܡܸܐܪܡܵܐ ܕܡܲܩܢܹܐ ܚ̈ܝܹܐ ܠܐ̄ܢܫܐ.", ":ܒܪܝܟ ܗ̄ܘ̣ ܕܥܒܼܕܢܝ ܐܕܡ ܕܲܬܼܪܹܝܢ ܠܐܕܡܝܹ̈ܐ", "ܘܕܡܝܼ ܒܛܟܼܣܵܐ ܕܣܥ̣ܪ ܨܐܕܝ ܠܗܘ̇ ܕܒܪܫܝܼܬ.", ":ܒܪܝܟ ܕܒܼܪܐ ܒܝܼ ܒܪܝܬܐ ܕܬܢܝܐ ܡ̣ܢ ܗ̇ܝ ܕܗܘ̤ܬ", "ܕܢܗܘܹܐ ܥܠܡܵܐ ܪܕܐ ܒܛܟܼܣܵܐ ܕܒܼܵܪܘܿܝܘܼܬܹܗ.", ":ܒܪܝܼܟ ܕܐܩܝܼܡܢܝ ܒܕܪܓܼܐ ܪܡܵܐ ܕܨܠܸܡ ܨܠܡܹܗ", "ܘܡܬܚ ܫܘܠܛܵܢܝ ܥܲܠ ܩܪ̈ܝܵܬܐ ܒܕܘܼܡܝܵܐ ܕܝܼܠܹܗ.", ":ܙܥܘܿܪ ܗ̄ܘ̣ ܠܫܵܢܝ ܠܡܪܟܼܘ ܠܫܸܡ ܐܝܼܬܘܼܬܹܗ", "ܕܐܩܢܝܼ ܠܪܸܥܝܢܝ ܚܹܝܠ ܣܘܼܟܵܠܵܐ ܕܥܬܼܝܼܕ̈ܬܵܐ.", ":ܒܲܥܬܝܼܕܘܼܬܼܵܐ ܒܪܟ ܟܐܢ̈ܐ ܠܒܢܲܝ̈ ܟܪܣܗ", "ܥܲܠܗ̇ܝ ܒܪܟ ܠܫܸܡ ܐܠܗܹܗ ܘܐܟܸܢ ܠܲܒܼܢܵܘ̈ܗܝ.", ":ܒܪܝܟ ܠܲܡ ܡܪܝܐ ܐܲܠܵܗܹܗ ܕܫܹܝܡ ܗܵܐ ܥܬܝܼܕܘܼܬܼܵܐ", "ܘܥܲܠ ܡܵܢܵܐ ܕܫܝܡ ܘܠܵܐ ܕܝܼܠܵܟ ܐܘ ܙܲܕܝܼܩܵܐ.", ":ܐܢܬ ܩܫܝܼܫ ܐ̄ܢܬ ܡ̣ܢ ܝܠܕ̈ܬܟ ܐܒܼܵܐ ܟܸܐܢܵܐ", "ܥܠܲܝܟ ܣܝܼܡ ܠܘܼܩܕܵܡ ܫܡ ܐܠܗܵܟ ܘܟܸܢ ܥܲܠ ܝܲܠܕ̈ܝܟ.", ":ܚܕܬܵܐ ܗ̣̄ܝ ܕܣܥ̣ܪܬ ܒܲܪ ܠܡܟ ܟܹܐܢܵܐ ܒܐ̄ܪܙ ܒܘܼܪ̈ܟܵܬܵܟ", "ܘܛܵܟ ܒܘܼܕܩܵܐ ܕܡܸܕܸܡ ܚܕܬܐ ܡܬܒܕܲܩ ܒܵܗ̇.", ":ܒܪܝܼܟ ܐܠܗܹܢ ܕܫܹܝܡ ܐܸܬܼܢܒܝܼ ܢܒܝܼܵܐ ܕܩܘܼܫܬܵܐ", "ܘܫܘܬܸܦ ܠܲܒܼܢܵܘ̈ܗܝ ܒܪܒܘܼܬ ܥܘܼܬܼܪܵܐ ܕܐܘܪܸܬ̣ ܠܒܼܪܹܗ.", ":ܠܝܦܬ ܠܡ ܢܦܬܐ ܘܢܫܪܐ ܒܡܲܫܟܢܵܐ ܕܫܹܝܡ ܩܫܝܼܫܵܐ", "ܘܠܚܡ ܢܸܥܒܸܕ ܥܒ̣ܕܵܐ ܠܐܲܚܘ̈ܗܝ ܡܢܦܠܘܿܚ ܐܸܢܘܿܢ.", ":ܠܫܝܼܡ ܒܪܝܟ ܡܵܪܝܵܐ ܘܠܝܦܬ ܢܦܬܐ ܘܠܚܵܡ ܥܒܼܕܐ", "ܐܣܟܝ̈ܡܹܐ ܬܠܬܐ ܕܒܲܚܕܵܐ ܡܸܠܬܐ ܦܪܝܼܫܝܼܢ ܘܫܘܝܢ.", ":ܚܲܕ ܫܸܡ ܡܪܝܵܐ ܘܚܲܕ ܫܘܼܪܬܚܵܐ ܘܚܲܕ ܥܒܕܘܼܬܵܐ", "ܘܠܬܠܬܲܝܗܘܿܢ ܡ̣ܢ ܚܲܕ ܦܘܼܡܵܐ ܒܬܠܬܼ ܡܠܝܼ̈ܢ.", ":ܠܬܠܬܼ ܡܘ̈ܫܚܵܢ ܦܠܓ ܦܬܓܡܵܘ̈ܗܝ ܡܡܲܠܸܠ ܫܲܦܝܼܪ", "ܘܟܕܢ ܐܢܝܢ ܒܬܝܪܐ ܫܘܝܵܐ ܕܚܕܵܐ ܡܸܠܬܐ.", ":ܬܠܬܼܵܐ ܫܒܛܝܼ̈ܢ ܐܵܘܚܸܕ ܠܲܒܼܢܵܘ̈ܗܝ ܐܒܼ̈ܐ ܟܐܢܵܐ", "ܘܠܚܲܕ ܐܵܘܪܸܟ ܘܠܲܬܼܪܹܝܢ ܚܲܕ ܡ̣ܢ ܚܲܒܼܪܹܗ.", ":ܬܚܹܝܬ ܩܫܝܼܫܵܐ ܥܒܲܕ ܠܲܙܥܘܿܪܵܐ ܘܲܠܡܨܥܵܝܵܐ", "ܘܥܲܠ ܝܪܬܘܼܬܹܗ ܐܣܢܸܩ ܐܸܢܘܿܢ ܒܲܬܪܹܝܢ ܐܣܟܹܝܡܝܼ̈ܢ.", ":ܒܐܣܟܹܝܡ ܡ̈ܠܹܐ ܟܲܣܝܹܗ ܠܚܲܝܠܵܐ ܕܒܓܼܘ ܡܸܠܵܘ̈ܗܝ", "ܘܣܡ ܫܸܡ ܒܘܼܪܟܬܼܵܐ ܥܲܠ ܩܕܡܝܵܐ ܟܲܕ ܠܵܐ ܒܲܪܟܹܗ.", "ܠܲܝܬ ܠܹܗ ܒܘܼܪܟܬܐ ܠܫܹܝܡ ܩܲܕܡܵܝܵܐ ܐܸܢ ܐ̄ܢܫ ܢܸܒܼܥܹܐ.", ":ܕܗܵܐ ܒܪܝܟ ܡܵܪܝܵܐ ܐܡ̣ܪ ܐܲܒܘܼܗܝ ܘܠܵܐ ܗ̄ܘ̣ܵܐ ܒܪܝܟ ܫܹܝܡ", "ܘܠܵܐ ܬܘܼܒ ܠܵܘܛܬܼܵܐ ܕܠܵܛ ܠܐܚܪܝܵܐ ܩܪܝܼܒܼܵܐ ܠܹܗ.", "ܕܗܵܐ ܠܟܢܥܬ ܠܵܛ ܕܐܝܼܬܘܗܝ ܒܲܪ ܚܵܡ ܘܠܐ ܗ̄ܘ̣ܵܐ ܠܹܗ ܠܚܵܡ.", ":ܕܫܝܹܡ ܝܗܒ̣ ܒܘܼܪܟܬܹܗ ܠܫܸܡ ܒܵܪܘܿܝܵܐ ܕܥܸܠܲܝ ܡ̣ܢܟܠ", "ܘܕܚܡ ܝܗܒܗ̇ ܠܠܘ ܛܬܵܐ ܕܥܘ̣ ܠܹܗ ܠܲܟܼܢܲܥܢ ܒܘܟܼܪܹܗ.", ":ܥܡ̈ܝܼܠܵܢ ܡܸܠܲܝ̈ܟ ܐܘ ܙܲܕܝܼܩܵܐ ܘܥܡܘܿܛ ܫܲܪܒܵܟ", "ܘܠܵܐ ܐ̄ܢܵܫ ܩܐܸܡ ܥܲܠ ܣܘܼܟܵܠܵܐ ܕܒܒܘܼܪ̈ܟܵܬܵܟ.", ":ܟܣܹܐ ܣܘܼܟܠܵܟ ܘܡܲܒܼܠܲܕ ܣܲܓܝܼ ܡ̣ܢ ܒܥ̈ܝܐ", "ܘܠܐ ܕܲܠܝܼܠܵܐ ܠܹܗ ܒܥܵܬܐ ܕܡܸܠܝ̈ܟ ܠܐܝܢܵܐ ܕܒܥ̇ܐ.", ":ܠܵܐ ܒܘܼܕ̈ܟܵܬܵܟ ܢܩ̈ܦܢ ܠܲܫܡܵܐ ܕܡܸܬܒܪ̈ܟܢܐ", ":ܘܠܵܐ ܠܘܛ̈ܬܿܟ ܡܥܝܼ̈ܩܵܢ ܢܲܦܫܵܐ ܕܡܬܠܝܼ̈ܛܢܹܐ", ":ܒܥܹ̇ܝܬ ܕܬܒܪܟ ܠܫܹܝܡ ܕܠܫܬܡܗ̇ ܒܫܸܡ ܐܠܗܵܐ", "ܘܡܵܐ ܕܐܬܡܥܲܬ̤ ܒܘܼܪܟܬܵܐ ܠܘܲܥܕܵܗ̇ ܝܗܒܬܵܗ̇ ܠܡܵܪܗ̇.", ":ܨܒܹܝܬܼ ܬܘܼܒܼ ܕܬܠܘܛ ܠܚܵܡ ܚܡܝܼܡܵܐ ܚܡ ܒܲܚܛܝܼܬܵܐ", "ܘܟܲܕ ܡܚܫ ܐܲܢ̄ܬ ܐܚܫܬ ܠܒܼܪܗ ܒܚܲܫܵܐ ܕܝܼܠܹܗ.", ":ܠܵܐ ܐ̄ܢܫ ܝ̇ܕܥ [ܕ]ܐܝܟܵܢ ܢܩܪܸܝܟ ܠܦܘܼܬ ܣܘܼܥܪܢܵܟ", "ܠܐ ܡܒܪܟܢܐ ܘܠܵܐ ܠܝܘܿܛܵܐ ܒܕ ܡܬܚܙ̈ܝܢ.", ":ܕܡ̇ܐ ܐܢܬ [ܗ]ܘ̣ ܠܝܼ ܕܠܵܐ ܫܠܝܼܛ ܐܲܢ̄ܬ ܥܲܠ ܨܒܼܝܢܵܟ", "ܘܐܲܝܟ ܠܵܘ ܐܲܢ̄ܬ ܗܘ̣ ܕܡܡܠܠ ܐ̄ܢܬ ܐܠܐ ܐ̄ܚܪܢܐ.", ":ܕܡܝܐ ܕܐ̄ܚܪܹܝܢ ܥ̇ܨܐ ܠܚܲܨܪܵܟ ܠܐܝܕܐ ܕܨ̇ܒܐ", "ܘܩܛܝܪ ܐܝܼܬ ܢ̇ܬܦ ܗܘܢܵܟ ܠܐܝܟܵܐ ܕܡܢܚ.", ":[...]ܥܗܕ ܙܲܕܝܼܩܵܐ ܕܪ̈ܡܢ ܡܢܵܟ ܡ̈ܠܹܐ ܕܐܡ̣ܪܬ", "ܘܐܸܢ ܡܬܬܒܥܬ ܕܬܓܼܠܐ ܐܸܢܹܝܢ ܥܣܩ̈ܢ ܡܸܢܵܟ.", ":[...ܥ]ܣܩ̈ܢ ܡܢܟ ܠܵܘ ܗ̄ܘ̣ܐ ܕܥܣ̈ܩܢ ܐܠܵܐ ܕܟܣܝ̈ܢ", "ܘܗܢܵܘ ܬܲܗܪܵܐ ܕܬܢ̇ܐ ܐܢܬ ܡܸܕܸܡ [...]ܟܼܣܹܐ ܡܸܢܵܟ.", ":ܐ̄ܪܙܵܐ ܪܒܵܐ ܟܣܹܐ ܒܗ̇ ܒܡܸܠܬܵܟ ܓܒܼܪܐ ܟܐܢܵܐ", "ܘܛܵܟ ܫܝܼܛܘܼܬܼܵܐ ܕܓܸܢܣܵܟ [...]ܫܝܼܛܵܐ ܥܬܝܼܕ ܕܢܪܡܪܸܡ.", ":ܚܲܠܝܘܼܬ ܚ̈ܝܹܐ ܡܠܹܝܢ ܦܬܓܼܵܡܲܝ̈ܟ ܒܲܪ [ܡ]ܝܘ̈ܬܹܐ", "ܘܛܟ [...]ܝܠܝܘܬܗܘܿܢ ܡܟܦܪܐ ܡܵܘܬܼܵܐ ܡ̣ܢ ܐ̄ܢܫܘܼܬܼܵܐ.", ":ܬܗܪܐ ܗ̄ܘ̣ ܡܸܐܡܪܵܐ ܕܐܒܲܥ ܠܸܒܵܟ ܥܲܦܪܹܗ [...]ܒܪܟ", "ܕܒܒܘܪ̈ܟܬܐ ܚ̣ܠܛܬ ܠܘ̈ܛܬܐ ܘܟܣܝܼܬ ܐܸܢܹܝܢ.", ":ܒܐܠܗ ܟܠܐ ܡܕܡܝܬ ܓܲܒܼܪܐ ܒܫܲܪܝܘܼܬ [...]ܠܬܵܟ", "ܕܫܘܝܵܐ ܠܪܸܡܙܹܗ ܛܒܼ̇ܬܐ ܘܒܝܼܫܬܼܵܐ ܠܡܫܚܠܦܘܼ.", ":ܪܡܙܹܗ ܚܟܡܵܟ ܠܡܕܡܝܘܼ [...]ܕܘܡܝܵܐ ܕܝܼܠܹܗ", "ܡ̇ܢ ܐܡ̇ܪܢܵܐ ܕܒܹܗ ܡܸܬܕܡܝܼܬ ܒܫܘܼܚܠܵܦ ܡܸܠܲܝ̈ܟ.", ":ܕܝܼܠܹܗ ܐܝܼܬܹܝܗ̇ ܡܸܠܬܐ [...] ܠܥܙܬ̤ ܒܡܸܠܬ ܦܘܼܡܵܟ", "ܘܗܘ̤ ܬܪܓܸܡ ܒܵܟ ܩ̈ܐܐ ܦܪ̈ܝܼܫܹܐ ܕܚܲܕ ܣܘܼܟܵܠܵܐ.", ":ܚܲܕ ܣܘܼܟܵܠܵܐ [...]ܟܣܹܐ ܒܵܗ̇ ܒܡܸܠܬܹܗ ܕܒܪ ܠܲܡ̇ܟ ܟܹܐܢܵܐ", "ܘܠܚܲܕ ܢܝܼܫܵܐ ܚܢܝܐ ܒܥܵܬܐ ܕܒܦܬܓܼܡܘ̈ܗܝ.", ":ܢܝܼܫܵܐ [...ܕ]ܩܘܼܫܬܵܐ ܬܪܨ ܠܹܗ ܩܘܼܫܬܵܐ ܠܪܚ̇ܡ ܩܘܼܫܬܵܐ", "ܘܚ̣ܢܐ ܠܩܘܼܒܼܠܹܗ ܐܲܝܟ ܡܵܐ ܕܲܦܐܹܐ [...ܠ]ܕܚܠܲܬܼ ܩܘܼܫܬܼܵܐ.", ":ܫܪܪܐ ܓܲܠܝܵܐ ܪܡ݂ܲܙ ܠܹܗ ܕܢܓܠܐ ܫܪܪܐ ܕܲܫܡܹܗ", "ܕܢܸܚܙܘܢ ܐ̄ܢܫܐ [ܠ]ܫܲܪܝܼܪܘܼܬܹܗ ܒܦܘܼܡ ܒܪܢܫܵܐ.", ":ܒܦܘܼܡ ܢܘܚ ܢܚܬ̤ ܡܠܬܼ ܩܘܼܫܬܼܵܐ ܕܫܚܝܼܩܵܐ ܗ̄ܘ̣ܵܬ", "ܘܒܣܦܘ̈ܬܹܗ ܪܬܡܬ̤ ܩ̈ܠܹܐ ܕܬܪܥܘܼܬܼ ܐ̄ܢܫܐ.", ":ܥܲܡ ܐ̄ܢܫܘܼܬܼܵܐ ܪܕܬ̤ ܡ̣ܢ ܐܕܡ ܪܸܫ ܐ̄ܢܫܘܼܬܼܵܐ", "ܘܠܵܐ ܢܚ ܪܗܛܗ̇ ܥܕܡܵܐ ܕܡܛܬ̤ ܠܲܠܡܹܐܝܢ ܦܓܼܪܹܗ.", ":ܒܦܓܼܪܗ ܘܢܲܦܫܹܗ ܫܪܬ̤ ܚܘܬܐ ܡܟܣܬ̤ ܐ̄ܢܫܐ", "ܘܐܝܟ ܡܲܒܘܿܥܵܐ ܐܫܦܲܥ ܪܵܕܝܼܗ̇ ܥܲܠ ܪܸܫ ܝܲܠܕܵܘ̈ܗܝ.", ":ܡܫܝܼܚܵܐ ܫܪܐ ܒܹܗ ܡ̇ܢ ܐܡ̇ܪܢܐ ܐ̄ܙܵܢܵܐܝܼܬܼ", "ܘܝܗܒܹܗ ܠܲܒܼܢܵܘ̈ܗܝ ܒܐܣܟܹܝܡ ܡ̈ܐܐ ܕܲܒܼܒܘܪ̈ܟܵܬܵܐ", ":ܠܒܘܟܼܪܹܗ ܐܫܠܸܡ ܣܝܡܬܼ ܚܲܝܹ̈ܐ ܕܟܣܝܵܐ ܗ̄ܘ̣ܵܬ ܒܹܗ", "ܕܚܙ̣ܵܐ ܕܝ̇ܕܥ ܠܡܛܲܪ ܓܲܙܹ̈ܝܗ̇ ܕܠܵܐ ܢܟܝ̈ܢܐ.", ":ܠܐ ܚܘ̈ܗܝ ܫܥܒܸܕ ܬܚܝܹܬ ܫܘܠܛܢܵܐ ܕܪܫܢܵܘܼܬܹܗ", "ܕܲܒܼܫܘܼܥܒܵܕܗܘܿܢ ܢܫܵܘܬܸܦ ܐܢܘܿܢ ܒܣܝܡܲܬܼ ܚܲܝܹ̈ܐ.", ":ܚܝܹ̈ܐ ܦܠܓ ܡ̣ܢ ܚܝܘܼܬܹܗ ܠܲܒܢܲܝ̈ ܟܪܣܗ", "ܘܐܠܸܦ ܐܸܢܘܿܢ ܠܡܛܪ ܐܪܙܐ ܕܚܲܝܹ̈ܐ ܕܒܼܗܘܿܢ.", ":ܐ̄ܪܙܢܐܝܼܬ ܚܵܙܝܼ ܐܸܢܘܿܢ ܚܲܝܹ̈ܐ ܕܒܼܗܘܿܢ", "ܕܠܵܡܵܐ ܕܓܠܝܢ ܢܫܘܛܘܢ ܐܢܝܢ ܒܲܕܠܵܐ ܦܐܝܵܢ.", ":ܒܗܕܐ ܬܸܢܘܵܝ ܟܘܼܢ ܠܚܵܡ ܘܠܝ̣ܦܬ ܬܚܹܝܬ ܫܹܝܡ ܪܲܒܵܐ", "ܕܕܲܕ ܠܵܐ ܨ̇ܒܝܢ ܢܝܲܩܪܘܢ ܐ̄ܪܙܐ ܕܒܩܫܝܼܫܵܐ.", ":ܠܒܘܟܼܪܬ ܝܩܪ ܠܵܘ ܕܡܝܩܪ ܠܗ̇ܝ ܕܟܼܝܢܵܐ", "ܐܠܵܐ ܕܢܵܘܪܸܒܼ ܠܗ̇ܘ ܕܡܚܕܬܼ ܟܝܢܵܐ ܕܒܼܠܝܼ.", ":ܠܵܘ ܠܟܼܝܢܵܐ ܦܠܲܓܼ ܐܝܩܪܵܐ ܡܠܹܐ ܟܐܢܘܼܬܼܵܐ", "ܐܸ̄ܠܵܐ ܠܐ̄ܪܵܙܵܐ ܕܓܡ̇ܪ ܐ̄ܪ̈ܙܐ ܒܲܓܼܡܝܼܪܘܼܬܹܗ.", ":ܠܘ ܕܠܵܐ ܦܘܼܪܵܫ ܦܠܓ ܡܸܠܵܘ̈ܗܝ ܠܬܠܬܼ ܡܘܼܫ̈ܚܵܢ", "ܐܠܐ ܕܒܢܘܐ ܠܪܥܝܵܢ ܝܠܕܘ̈ܗܝ ܒܚܕܵܐ ܡܸܠܬܐ.", ":ܡܠܬܐ ܐܡ̣ܪ ܘܟܲܕ ܛܵܒܼ ܐܡ̣ܪ ܠܘ ܗܘ̤ ܐܲܡܪܵܗ", ":ܘܙܗܝܼܪ ܗ̄ܘ̣ܵܐ ܛܵܒܼ ܕܢܐܡܪܝܼܗ̇ ܒܛܲܟܼܣܵܐ ܠܦܘܼܬ ܡܵܐܕܐܡܪܗ̇", ":ܘܙܗܝܼܪ ܗ̄ܘ̣ܵܐ ܛܵܒܼ ܡܪܐ ܡܠܬܼܵܐ ܐܝܼܬܼܵܘܗܝ ܐܝܼܬܝܵܐ ܕܫܲܝܼܛ ܥܲܠ", "ܘܡܝܒܠܢܵܗ̇ ܢܘܚ ܙܕܝܼܩܐ ܡ̇ܛܪ ܐܪ̈ܙܐ.", ":ܒܫܪܝܼܪܘܼܬܗ ܚܵܪ ܒܵܪܘܿܝܵܐ ܚܵܪ ܒܵܪܘܿܝܵܐ ܕܓܠܐ ܠܹܗ ܟܠ", "ܘܓܼܠܐ ܘܚܵܘܝܹܗ ܐ̄ܪܙܐ ܪܒܵܐ ܕܦܘܪܩܵܢ ܐ̄ܢܵܫܵܐ.", ":ܒܘܼܩܝܵܐ ܕܢܦܫܹܗ ܚܙ̣ܵܐ ܕܡܫܪܲܪ ܒܗܲܝܡܢܘܼܬܼܵܐ", ":ܘܝܗ̣ܒ ܒܹܗ ܝܲܚܠܵܐ ܠܡܸܬܼܢܵܐ ܡ̈ܠܹܐ ܕܗܲܝܡܵܢܘܼ", ":ܒܗܝܡܢܘܼܬܼܵܐ ܩܒܸܠ ܐܵܦܗܘ̤ ܡܠܲܬܼ ܡܵܪܹܗ", ":ܘܐܲܪܝܼܡ ܡܠܬܹܗ ܘܐܟܼܪܸܙ ܩܘܼܫܬܼܵܐ ܕܐܬܒܕܩ ܠܹܗ", ":ܒܚܘܼܒܵܐ ܩܲܒܠܹܗ ܠܐܪܙ ܒܘܕܩܵܐ ܕܐܬܒܕܲܩ ܠܹܗ", "ܘܢܗܲܪ ܣܓ̣ܝ ܒܪܒܘܼܬܼ ܛܒܼܬܼܵܐ ܕܠܘܵܬܼ ܐ̄ܢܫܵܐ.", ":ܒܬܗܪܐ ܪܲܒܵܐ ܩܡ ܙܲܕܝܼܩܵܐ ܒܫܘܪܵܝ ܡܸܠܬܹܗ", "ܕܐܝܟܢ ܡܨܝܵܐ ܕܢܚܙܹܐ ܐ̄ܢܵܫܵܐ ܠܒܢܝ̈ܫܐ.", ":ܐܲܝܟ ܒܲܪ ܐܝܫܲܝ ܬܗܲܪ ܐܦ ܐܲܒܘܼܗܝ ܕܒܼܪܗ ܕܐܝܼܫܲܝ", "ܕܠܐ ܕܪܓܵܐ ܣܠܸܩ ܒܪܝܫܵܐ ܟܝܵܫܵܐ ܫܝܼܛܵܐ.", ":ܒܬܗܪܵܐ ܕܕܡ̇ܐ ܠܗ̇ܘ ܕܒܙܡܝܼܪܬܵܐ ܕܡܪܝܵܐ ܡܪܲܢ", "ܩܡ ܗ̄ܘ̣ܵܐ ܐܦ ܢܘܚ ܒܼܥܕܵܢ ܐ̄ܪܙܐ ܕܐܬܒܕܲܩ ܠܹܗ.", ":ܕܘܝܼܕ ܬܗܲܪ ܗ̄ܘ̣ܵܐ ܘܪܟܸܒܼ ܡܠܹ̈ܐ ܒܟܢܵܪ ܡܸ̈ܠܹܐ", "ܡܘܚ ܐܬܕܡܲܪ ܘܐܘܠܸܕ ܡܸܐܡܪܵܐ ܕܡܪܕܐ ܚܲܝܹ̈ܐ.", ":ܒܚ̈ܝܐ ܕܢܠܕܹܗ ܬܗ̣ܪ ܘܐܬܕܡܪ ܦܪܘܿܫܐܝܼܬ", "ܕܟܼܡܵܐ ܪܡ̇ܝܢ ܡ̣ܢ ܚܲܝܘܼܬܵܐ ܕܒܢܝ̈ ܒܸܣܪܵܐ.", ":ܒܝܗܒ ܚܝܹ̈ܐ ܬܗ̣ܪ ܚܲܟܝܼܡܵܐ ܠܐ ܗ̄ܘ̣ܵܐ ܒܚܲܝܹ̈ܐ", ":ܘܐܣܛܝܼ ܡܠܬܹܗ ܡ̣ܢ ܡܘܼܗܲܒܼܬܐ ܠܘܵܬܼ ܝܵܗܘܒܼܵܐ", ":ܦܬܚ ܣܦܘ̈ܬܹܗ ܘܒ̣ܥܐ ܕܢܐܡܲܪ ܒܪܝܼܟ ܒܸܪܝ ܒܘܼܟܼܪܵܐ", "ܘܗܦܟܗ̇ ܠܡܠܬܼܵܐ ܘܐܡ̣ܪ ܕܒܪܝܟ ܐܠܗܹܗ ܕܫܹܝܡ.", ":ܡ̣ܢ ܛܘܝܒܹܗ ܠܒܼܪܹܗ ܥܬܝܼܕ ܗ̄ܘ̣ܵܐ ܠܡܒܪܟܘܼ", "ܡܨܝܗܝ ܬܲܗܪܵܐ ܘܒܪܟ ܠܲܫܡܵܐ ܡܠܹܐ ܒܘܪ̈ܟܵܬܐ.", ":ܒܪܝܟ ܐܠܗܵܐ ܐܡ̣ܪ ܟܹܐܢܵܐ ܠܟܐܢܵܐ ܕܒܼܪܵܝܗܝ", "ܘܚܲܒܫܹܗ ܠܲܒܼܪܗ ܠܓܘ ܡ̣ܢ ܡܸܠܬܐ ܕܠܘܵܬ ܡܵܪܹܗ.", ":ܒܒܘ ܒܒܘܪܟܵܬܐ ܕܡܲܪܗ ܚܠܛ ܙܕܝܼܩܵܐ ܒܘܪܟܵܬܼܵܐ ܕܒܼܪܹܗ", "ܒܕܡܗܝܡܸܢ ܗ̄ܘ̣ܵܐ ܕܫܸܡ ܐܲܠܗܵܐ ܒܘܪܬܼܵܐ ܗ̄ܘ̣ ܟܠܹܗ.", ":ܒܪܝܟ ܐܠܗܹܗ ܕܒܸܪܝ ܕܨܒ̣ܵܐ ܒܹܗ ܘܩܪ̣ܝܗܝ ܒܲܫܡܹܗ", "ܘܲܒܼܪܝܟ ܐܦ ܒܪܸܝ ܕܟܼܣܹܐ ܒܵܓܼܵܘܹܗ ܡܵܪܹܗ ܘܲܒܼܪܗ.", ":ܒܗ̇ܘ ܕܟܼܣܹܐ ܗ̄ܘ̣ܵܐ ܒܒܪܹܗ ܬܗܪ ܗ̄ܘ̣ܵܐ ܩܐܘܕܝܼ ܘܐܡ̣ܪ", "ܕܒܼܪܝܟ ܡܵܪܝܵܐ ܕܥܬܝܼܕ ܕܢܓܼܠܹܐ ܒܒܪܝܼ ܡܵܪܘܼܬܹܗ.", ":ܗ̇ܝ ܕܥܬܝܼܪܵܐ ܓܠ̣ܵܐ ܠܹܗ ܡܵܪܹܗ ܠܥܒܕܐ ܛܒܼܵܐ", "ܠܘ ܓܠܝܵܐܝܼܬ ܐܠܐ ܒܐ̄ܪܙܐ ܐ̄ܪܙܢܵܐܝܼܬ.", ":ܡ̣ܢ ܝܠܕ̈ܬܹܗ ܥܬܝܼܕ ܗ̄ܘ̣ܵܐ ܕܢܸܗܘܹܐ ܡܚܪܲܪ ܐ̄ܢܫܐ", "ܥܸܠܗ̇ܝ ܬܗܲܪ ܗ̄ܘ̣ܵܐ ܕܡܢܘܼ ܠܡܢܘܼ ܥܬܝܼܕ ܕܢܚܲܪܪ.", ":ܡ̣ܢ ܫܹܝܡ ܥܬܝܼܪ ܗ̄ܘ̣ܵܐ ܕܢܩܘܡ ܡܠܟܵܐ ܕܡܡܠܟ ܥܲܠ ܟܠ", "ܥܠ ܩܕܡ ܗ̇ܝ ܡܕܢ ܠܐܚܘ̈ܗܝ ܒܢܝܼܪܐ ܕܫܡܹܗ.", ":ܘܐܸܠܵܐ ܠܡܢܵܐ ܠܵܐ ܝܗ̣ܒ ܒܘܼܪܟܵܬܼܵܐ ܚܝܼܕܵܝܵܬܼܵܐ", "ܠܐܠܝܲܦܬ ܕܐܲܦܬܝܼ ܘܠܵܐ ܠܚܡ ܕܥܒܼܕ ܥܒܼܕܵܐ ܕܥܒܼܕ̈ܐ.", ":ܠܡ̇ܢ ܠܐ ܝܗ̣ܒ ܠܹܗ ܠܝܦܬ ܝܪܬܘܼܬܼܵܐ ܐܲܝܟ ܕܠܟܹܐܢܵܐ", "ܐܸܠܵܐ ܕܝܗܒ̣ ܠܹܗ ܕܢܦܬܐ ܘܢܐܪܲܒܼ ܒܝܪܬܘܼܬ ܐܲܚܘܼܗܝ.", ":ܠܡ̇ܢ ܟܲܕ ܠܵܛܹܗ ܠܚܡ ܠܐ ܕܚܩܹܗ ܠܐܬܪܵܐ ܕܪܲܚܝܹܩ", "ܐܠܵܐ ܕܚܒܼܫܹܗ ܒܓܼܵܘ ܝܪܬܘܼܬܼܵܐ ܕܐܚ̈ܐ ܒܪ̈ܝܼܟܹܐ.", ":ܠܡ̇ܢ ܠܵܐ ܦܪܫܹܗ ܒܓܼܙܪ ܕܝܼܢܵܐ ܐܝܟ ܕܲܠܩܐܹܝܢ", "ܘܠܵܐ ܐܦܸܣ ܠܡܬܚܠܛܘܼ ܥܲܡ ܩܲܪ̈ܝܼܒܵܘܗܝ.", ":ܠܡܢ ܠܵܐ ܫܪܪ ܠܘܛܬܼܵܐ ܕܲܥܠܵܘܗܝ ܐܝܟ ܕܬܐܡܲܪ", "ܘܡܛܠ ܡܵܢܵܐ ܠܵܐ ܦܠ̣ܚ ܠܐܲܚܘܼܗܝ ܐܝܟ ܕܟܼܬܝܼܒܼܵܐ.", ":ܟܬܒܼܵܐ ܡܠܸܦ ܕܠܵܐ ܦܠܲܚ̣ ܙܪܥܹܗ ܕܚܲܡ ܠܒܕܘܼܬܼܵܐ", "ܠܐ ܠܒܼܢܝ̈ ܫܹܝܡ ܒܘܟܼܪܵܐ ܒܪܝܟܼܵܐ ܘܠܐ ܠܒܢܲܝ̈ ܢܦ̣ܬ.", ":ܒܢܲܝ̈ ܚܵܡ ܐܲܡܝܼܪ ܕܐܡܠܸܕܘ ܠܘܼܩܕܵܡ ܒܪܫܢܘܼܬܼܵܐ", "ܘܕܫܪܝܼܪܐ ܢܡܪܘܿܕ ܣܗ̇ܕ ܕܒܲܪ ܚܵܡ ܐܝܼܬܼܵܘܗܝ.", ":ܢܡܪܘܿܕ ܩܒܸܠ ܪܫܢܘܬܐ ܘܡܲܠܟܘܼܬ ܙܒܼܢܵܐ", "ܘܩܕܡ ܡܪܝܐ ܡܩܝܡ ܠܗ̇ ܟܬܒܵܐ ܠܓܢ̄ܒܪܘܼܬܹܗ.", ":ܗܘ̤ ܠܲܡ ܢܸܡܪܘܿܕ ܗܘ̤ܵܐ ܠܲܢ̄ܒܪܐ ܢܚܫܝܪܬ̣ܢܐ", "ܐܝܟ ܐ̄ܢܫ ܢܐܡܲܪ ܝܗ̣ܒ ܠܗ ܪܫܢܘܼܬܼܵܐ.", ":ܘܐܢܗܘ̤ ܕܡܵܪܝܐ ܥܒܼܕܗ ܠܢܸܡܪܘܿܕ ܓܢ̄ܒܪ ܚܲܝܠܵܐ", "ܠܘܛܬܵܐ ܡܕܝܢ ܠܵܐ ܫܪܝܪܵܐ ܐܝܟ ܕܐܸܬܡܠܠܲܬ.", ":ܒܢ̈ܝ ܚܵܡ ܐܸܢܘܿܢ ܐܦ ܡܨܪ̈ܝܐ ܘܲܟܼܢܲܥܢܵܝܼ̈ܐ", "ܘܠܵܘ ܕܐܫܬܥܒܲܕܘ ܡܚܘܹܐ ܟܬܼܒܼܵܐ ܐܸܠܵܐ ܕܫܲܥܒܸܕܘ.", ":ܒܢܲܝ̈ ܫܹܝܡ ܐܢܘܿܢ ܝܣܪ̈ܠܝܹܐ ܘܒܼܢܲܝ̈ ܐܒܼܪܵܡ", "ܘܕܠܵܐ ܢܡܘܿܣ ܠܦ̣ܚܘ ܥܒܕܘܼܬܼܵܐ ܠܒܢܲܝ̈ ܠܝܼܛܵܐ.", ":ܐܝܟܵܘ ܡܕܝܢ ܕܫܠܡܬ̤ ܡܠܬܐ ܐܲܝܟ ܕܟܬܝܼܒܼܵܐ", "ܕܗܵܐ ܕܠܩܘܼܒܼܠܐ ܗܘ̤ܘ ܣܘܥܪ̈ܢܹܐ ܠܦܘܼܬ ܕܐܬܡܠܲܠܘ.", "ܠܦܘܼܬ ܕܐܬܡܠܲܠܘ ܗܘ̤ܘ ܕܲܠܩܘܼܒܠܵܐ ܠܵܘ ܒܲܫܪܪܵܐ.", "ܒܣܘܼܟܠܵܐ ܕܝܼܢ ܫܪܝܼܪ ܡܲܡܠܠܵܐ ܘܲܡܡܲܠܠܵܢܹܗ.", ":ܫܪܪܐ ܓܲܠܝܵܐ ܫܪܐ ܒܗ ܒܫܲܪܒܵܐ ܕܬܪܓܸܡ ܟܹܐܢܵܐ", "ܘܥܲܠ ܣܘܼܟܠܵܐ ܣܢܝܼܩ ܕܢܚܘܝܼܘܗܝ ܠܥܹܝܢܝ̈ ܗܘܢܵܐ.", ":ܕܠܐ ܣܘܼܟܠܐ ܠܵܐ ܡܬܚܙܝܵܐ ܚܙܵܬܵܐ ܕܫܘܼܦܪܹܗ", "ܘܕܠܵܐ ܥܡܠܵܐ ܠܵܐ ܡܬܒܚܪܵܐ ܫܪܝܼܪܘܼܬܹܗ", ":ܥܲܡܠܵܐ ܒܥ̇ܐ ܫܲܪܒܵܐ ܕܲܥܡܝܼܠ ܒܣܬܼܝܼܪ̈ܬܵܐ", "ܘܐܸܢ̄ܐܢܵܫ ܥܡ̇ܠ ܦܫܝܼܩ ܠܹܗ ܕܢܸܚܙܝܼܘܗܝ ܢܗܝܼܪܐܝܼܬ.", ":ܣܓܝܼ ܢܗܝܼܪ ܠܕܥܡܸܠ ܒܹܗ ܚܘܼܒܵܢܵܐܝܼܬ", "ܘܣܓܝܼ ܚܸܫܘܿܟ ܠܕܠܐ ܦ̇ܠܚ ܒܐܫܪܪ ܚܘܼܒܹܗ.", ":ܒܚܘܼܒܵܐ ܡܨܝܵܐ ܗ̄ܝ̣ ܕܢܸܚܙܝܼܘܗܝ ܟܠܢܵܫ ܐܲܝܟ ܡܵܐ ܕܐܝܼܬܼܵܘܗܝ", "ܘܒܒܼܘܝܢܵܐ ܦܫܝܼܩ ܕܲܢܬܢܝܘܗܝ ܐܵܦ ܠܐ̄ܚܪ̈ܢܐ.", ":ܒܚܘܼܒܵܐ ܫܡܥܬܹܗ ܘܒܥܢܝܵܢܵܐ ܪܓܼܝܼܓ ܐ̄ܢܐ ܕܐܸܬܢܝܼܘܗܝ", "ܕܢܬܒܝܢܘܿܢ ܒܹܗ ܪ̈ܚܡܲܝ ܚܘܼܒܵܐ ܘܢܚܒܒܢܵܝܗܝ.", ":ܚܲܒܝܼܒ ܫܪܒܵܐ ܕܬܲܪܓܸܡ ܟܹܐܢܵܐ ܥܲܠ ܚܲܒܝܼܒܵܘ̈ܗܝ", "ܘܚܝܵܒܼ ܟܠܢܫ ܕܢܸܬܒܩܹܐ ܒܹܗ ܚܘܼܒܵܢܐܝܼܬ.", ":ܝܘܬܪܢ ܐܢܫܐ ܡܠܹܐ ܣܘܼܟܠܵܐ ܕܟܼܣܹܐ ܒܓܘܹܗ", "ܐܦ ܙܕܝܩܵܐ ܒܗܕܐ ܬܗܲܪ ܕܟܼܡܵܐ ܡܘܬܲܪ.", ":ܠܦܘܼܬ ܝܘܬܪܢܹܗ ܚܪ ܚܲܟܼܝܼܡܵܐ ܘܡܲܠܠܗ ܒܚܸܟܼܡܵܐ", "ܕܠܵܐ ܬܬܫܝܼܛ ܠܗ̇ ܝܩܝܼܪܘܼܬܹܗ ܒܥܝܢܲܝ̈ ܣܟܼ̈ܠܹܐ.", ":ܡܥܕܐ ܗ̄ܝ̣ ܥܝܢܵܐ ܕܣܟܼ̈ܠܠ ܠܡܫܵܛ ܡܕܡ ܕܓܼܠܹܐ", "ܥܠܗ̇ܝ ܪܡܝܵܐ ܬܚܦܝܼܬ ܡ̈ܠܹܐ ܥܲܠ ܟܠ ܡܠܝܼ̈ܢ.", ":ܒܢܝܼܫܵܐ ܕܣܟܠܹ̈ܐ ܚܵܪ ܗ̣̄ܘܵܐ ܪܸܡܙܵܐ ܕܡܠܸܠ ܥܲܠܐ ܢܘܿܚ", "ܘܟܣܝܼ ܐܸܢܹܝܢ ܠܡܠܲܝ̈ ܦܘܼܡܹܗ ܒܢܚܬܐ ܕܡ̈ܠܹܐ.", ":ܡܨܐ ܗ̄ܘ̣ܵܐ ܕܢܓܼܠܝܼܘܗܝ ܟܣܝܵܐ ܠܐ̄ܪܙܐ ܕܓܠ̣ܐ ܠܟܒܼܕܗ", "ܘܦܫܝܼܩ ܗ̄ܘ̣ܵܐ ܠܹܗ ܕܦܫܝܩܐܝܼܬ ܢܚܵܘܼܝ[...] ܚܘܼܒܹܗ.", ":ܠܵܐ ܕܝܢ ܚܘܝܹܗ ܠܵܘ ܐܝܟ ܚܣܪ ܒܝܘܬܪܵܢ ܐ̄ܢܫܐ", "ܐܠܵܐ ܕܐ̄ܢܫܐ ܠܐ ܣܦܩܝܼܢ ܗ̄ܘ̣ܵܘ ܠܡܐ ܬܲܪ ܡܸܢܹܗ.", ":ܐܦܠܵܐ ܠܹܗ ܠܢܘܿܚ ܕܦܠܓܗ ܒܐܝܕܵܘ̈ܗܝ ܠܥܘܼܬܪܹܗ ܕܐ̄ܪܵܙܵܐ", "ܠܵܘ ܐܲܝܟ ܕܐܝܼܬܘܗܝ ܚܘܝܹܗ ܠܚܲܝܠܹܗ ܚܲܬܝܼܬܐܝܬ.", ":ܛܸܠܘ ܩܘܼܫܬܵܐ ܚ̣ܙܵܐ ܓܘܼܫܡܵܢܵܐ ܒܓܼܘܫܡܵܐ ܕܒܼܪܹܗ", "ܘܐܘܕܝܼ ܠܡܵܪܹܗ ܕܚܵܘܝܹܗ ܠܐܪܙܵܐ ܩܕܼܵܡ ܣܘܼܥܪ̈ܢܹܐ.", ":ܐܲܝܟ ܡܚܙܝܼܬܼܵܐ ܩܒܼܥ ܠܹܗ ܛܘܼܦܣܵܐ ܩܕܼܵܡ ܪܥܝܢܹܗ", "ܘܣܘܚ̣ ܥܦܩܹܗ ܚܘܼܒܢܵܐܝܼܬ ܕܠܵܐ ܣܒܼܥܘܬܵܐ.", ":ܕܠܐ ܣܒܗܘܼܬܵܐ ܬܢܐ ܗ̄ܘ̣ܵܐ ܠܵܗ̇ ܠܗ̇ܝ ܒܪܬ ܩܵܠܵܐ", "ܕܒܪܝܟ ܡܪܝܐ ܐܠܗܹܗ ܕܫܹܝܡ ܕܒܪܟܢ ܒܫܡܗ.", ":ܐܝܟ ܕܒܝܘܩܢܵܐ ܡܬܒܩܐ ܗ̄ܘ̣ܵܐ ܒܕܪܓܼܐ ܕܒܼܪܹܗ", "ܘܩ̇ܪܐ ܗ̄ܘ̣ܵܐ ܠܗܘܿܢ ܠܬܪܹܝܢ ܐܲܚܘ̈ܗܝ ܕܬܵܘ ܐܬܒܩܵܘ.", ":ܒܘܪܟܬܵܐ ܘܠܘܛܬܐ ܪܡ̇ܙ ܗ̄ܘ̣ܵܢ ܠܲܒܢܲܝ̈ ܟܪܪܗ", "ܕܢܲܩܬܘܿܢ ܚܘܪܵܐ ܕܪ̈ܥܝܢܲܝܗܘܿܢ ܒܐܪܙܵܐ ܕܚܙ̣ܵܐ.", ":ܠܝܦܬ ܡܠܸܦ ܗ̄ܘ̣ܵܐܢ ܕܢܦܬܐ ܗܵܘܢܹܗ ܘܙܘܥܲܝ̈ ܢܦܫܹܗ", ":ܕܢܗܘܹܐ ܣܦ̇ܩ ܠܡܐܚܲܕ ܥܘܬܪܵܐ ܕܪܕܹܐ ܡ̣ܢ ܫܝܹܡ", ":ܠܚܵܡ ܡܲܪܬܹܐ ܗ̄ܘ̣ܵܐ ܕܢܪܵܟܢ ܟܬܦܐ ܕܡܲܪ ܚܘܼܬܹܗ", "ܩܛܥܢ ܢܝܪܵܐ ܕܦܘܼܠܚܵܢ ܚ̈ܝܹܐ ܕܟܼܣܐ ܒܐܚܘܼܗܝ.", ":ܒܒܘܪܟܬܼܵܐ ܘܠܘܛܵܬܐ ܡܚܦܛ ܗ̄ܘ̣ܵܐ ܠܗܘܿܢ ܠܡܛܲܪ ܡܠܬܹܗ", "ܕܡܵܐ ܕܡܬܓܡܪܐ ܒܝܲܕ ܣܘܥܪ̈ܢܹܐ ܢܸܩܢܘܿܢ ܥܘܼܬܪܗ̇.", ":ܩܕܼܵܡ ܣܘܥܪ̈ܢܹܐ ܪܓܼܝܼܓܼ ܗ̄ܘ̣ܵܐ ܕܢܸܣܥܘܿܪ ܐܝܕܐ ܕܦܐܝܵܐ", "ܕܡܵܐ ܕܡܸܬܒܲܕܩܝܼܢ ܢܗܘܹܐ ܦܐܝܐ ܒܦܲܐܘܼܬ ܝܼܠܕܵܘ̈ܗܝ.", ":ܒܦܐܝܘܼܬ ܫܘܼܦܪܵܐ ܕܐ̄ܪܙܐ ܕܚܙ̣ܵܐ ܩܕܡ ܗ̄ܘ̣ܵܐ ܚܵܪ", "ܘܚܲܦܛ ܠܲܒܼܢܵܘ̈ܗܝ ܕܢܨܘܼܪܘܿ ܢܵܝܗܝ ܩܕܼܵܡ ܥܝܢܲܝ̈ܗܘܿܢ.", ":ܒܥܝܢܵܐ ܕܗܘܢܵܐ ܚܙ̣ܵܝܗܝ ܚܲܙܵܝܵܐ ܠܐ̄ܪܵܙܵܐ [ܦ]ܦܲܐܝܵܐ", "ܘܡܸܬܝܲܐܲܒܼ ܗ̄ܘ̣ܵܐ ܕܢܸܚܙܝܘܼܗܝ ܒܦܓܼܪ ܕܠܵܐ ܬܲܚܦܝܼܬܼܵܐ.", ":ܒܦܓܼܪܵܐ ܕܒܪܹܗ ܡܬܒܝܲܐ ܗ̄ܘ̣ܵܐ ܦܓܼܪܢܝܵܐ", "ܘܡܗܝܡܢ ܗ̄ܘ̣ܵܐ ܕܠܓܼܵܘ ܡܸܢܹܗ ܟܣܹܐ ܒܘܼܝܵܐܵܐ.", ":ܐܝܟ ܡܲܚܙܝܬܐ ܣܝܼܡ ܗ̄ܘ̣ܵܐ ܠܹܗ ܫܹܝܡ ܩܕܼܵܡ ܒܒ̈ܬܹܗ", "ܘܟܼܡܵܐ ܕܚ̇ܐܪ ܬܘܼܒܼ ܚ̇ܐܪ ܗ̄ܘ̣ܵܐ ܕܠܐ ܣܲܒܼܠܘܼܬܵܐ.", ":ܒܫܹܝܡ ܡܩܬ ܗ̄ܘ̣ܵܐ ܚܝܪܐ ܕܥܲܝܢܵܘ̈ܗܝ ܘܕܪܥܝܢܹܗ", "ܐܝܟ ܗ̇ܘ ܕܫܘܐ ܒܪܚܡܲܬܼ ܦܓܼܪܐ ܥܢܹܐ ܗ̄ܘ̣ܵܐ ܒܫܲܪܒܹܗ.", ":ܬܪܬܝܢ ܙܢܝܼ̈ܢ ܥܵܦܹܗ ܠܫܪܒܵܐ ܕܒܒܘܪ̈ܟܵܬܐ", "ܘܗܕܐ ܒܚܘܒܼܵܐ ܕܠܘܵܬܼ ܝܠܕܹܗ ܣܥ̇ܪ ܗ̄ܘ̣ܵܐ ܠܵܗ̇.", ":ܥܒܼܕܵܐ ܕܥܒ̇ܕܹܐ ܥܲܒܼܕܗ ܠܟܼܢܥܢ ܬܪܬܹܝܢ ܙܲܒܢܝܼ̈ܢ", "ܘܗܕܐ ܐܬ̤ܐ ܗ̄ܝ̣ ܕܦܘܪܥܵܢ ܚܘܼܒܵܐ ܕܐܒܼܵܐ ܠܲܒܼܢܵܘ̈ܗܝ.", ":ܒܚܘܼܒܵܐ ܕܒܼܪܹܗ ܐܣܪ ܐܢܘܿܢ ܟܹܐܢܵܐ ܠܒܢܵܘ̈ܗܝ", "ܕܢܸܗܘܘܿܢ ܟܕܝܼܢܝܼܢ ܬܚܹܝܬ ܡܵܪܘܼܬܼܵܐ ܕܡܪܗ ܘܲܒܼܪܹܗ.", ":ܠܡܪܹܗ ܘܲܒܼܪܹܗ ܫܥܒܸܕ ܥܠܡܵܐ ܒܝܲܕ ܚܵܡ ܘܒܲܝܲܦܬ", ":ܐܝܟ ܡ̇ܢ ܕܢܦܣ ܕܒܝܘܒܠܗܘܿܢ ܡܣܝܟ ܟܠܵܐ", ":ܟܠ ܥܲܡ ܟܠܐ ܥܬܝܼܕ ܗ̄ܘ̣ܵܐ ܕܢܸܦܠܘܿܚ ܠܝܠܕܵܐ ܕܡܸܢܹܗ", "ܥܠܗ̇ܝ ܟܕܢܹܗ ܠܨܘܪܵܐ ܕܒܼܢܵܘ̈ܗܝ ܒܢܝܼܪܵܐ ܕܲܒܼܪܹܗ.", ":ܒܦܠܚܘܼܬ ܡܠܟܵܐ ܕܡ̣ܢ ܝܘܼܒܠܹܗ ܐܦܠܚ ܠܒܼܢܵܘ̈ܗܝ", "ܘܛܒ̣ܥ ܐܸܢܘܿܢ ܒܲܬܼܪܹܝܢ ܛܲܒܼܥܝܢ ܕܫܘܼܚܠܵܦ ܡܸ̈ܠܹܐ.", "ܛܒܼܥܵܐ ܕܡܲܠܹ̇ܐ ܐܪܡܝܼ ܒܲܪ ܠܲܡܟ̇ ܥܲܠ ܚܵܡ ܘܥܲܠ ܝܼܦܬܿ:", "ܘܫܚܠܹܦ ܐܸܢܹܝܢ ܠܦܘܼܬ ܡܢܝܢܵܐ ܕܦܣܝ̈ܩܬܼܵܐ.", ":ܐܦܣܘܢܝ̈ܬܐ ܕܒܘܼܪܟܬܼܵܐ ܘܠܵܘܛܵܬܐ ܝܗ̣ܒ ܠܲܬܼܪܝܗܘܿܢ", "ܟܲܕ ܛܵܒܼ ܦܪ݁ܝܫܵܢ ܒܝܲܕ ܫܘܡܗܵܐ ܒܚܠܵܐ ܫܘ̈ܝܢ.", ":ܚܲܕ ܗ̄ܘ̣ ܚܲܝܠܵܐ ܕܒܬܪܬܝܗܹܝܢ ܘܚܲܕ ܣܘܼܟܵܠܵܐܐ", "ܒܗ̇ܝ ܕܐܦ ܚܲܕ ܗ̄ܘ̣ ܕܡܦܠܓܼ ܗ̄ܘ̣ܵܐ ܬܪܬܹܝܢ ܒܲܚܕܵܐ.", ":ܬܪܬܹܝܢ ܒܚܕܵܐ ܦܠܓ ܟܹܐܢܵܐ ܡ̣ܢ ܚܲܕ ܠܲܬܪܹܝܢ", "ܛܒܼܬܼܵܐ ܕܡ̣ܢ ܫܹܝܡ ܠܚܵܡ ܙܠܝܼܠܵܐ ܘܠܝܼܦܬ ܢܟܼܦܵܐ.", ":ܠܥܒܕܵܐ ܚܬܗ ܐܝܟ ܕܠܥܒܼܕܐ ܡ̣ܢ ܒܹܝܬܼ ܡܵܪܹܗ", "ܘܲܠܒܲܪ ܚܐܪ̈ܐ ܐܝܟ ܡ̇ܢ ܕܣܢܝܼܩ ܥܲܠ ܦܘܼܪܢܣܵܐ.", ":ܡ̣ܢ ܒܹܝܬ ܓܙܵܐ ܕܫܹܝܡ ܗܬܝܪܐ ܥܬܼܪܚܵܡ ܐܵܦ ܝܲܦ̣ܬ", "ܘܠܹܗ ܐܫܬܥܒܲܕܘ ܚܘܒܢܵܐܝܼܬ ܘܩܛܝܼܪ ܐܝܼܬ.", ":ܝܦܬ ܡ̣ܢ ܚܘܼܒܵܐ ܩܒܸܠ ܛܒܼܥܐ ܕܦܠܚܘܼܬ ܐܲܚܘܼܗܝ", "ܘܚܵܡ ܒܩܛܝܼܪܵܐ ܥܨܝܗܝ ܝܵܠܘܿܕܼܵܗ ܕܢܦܠܘܿܚ ܠܐܲܚܘܼܗܝ.", ":ܒܫܸܡ ܚܐܪܘܼܬܼܵܐ ܝܗܒ̣ ܚܐܪܘܼܬܐ ܠܡܟܝܼܟ ܢܲܦܫ̇ܐ", "ܘܒܥܒܕܘܼܬܼܵܐ ܟܕܢ ܠܲܚܬܝܼܪܵܐ ܬܚܹܝܬ ܚܹܐܪܘܼܬܼܵܐ.", ":ܕܕܡܝܵܐ ܠܗܕܐ ܣܥܪ ܐܦ ܦܘܼܠܘܿܣ ܒܟܬܼܝܼܒܼܵܬܹ̈ܗ", "ܘܟܒܫ ܥܒܼܕ̈ܐ ܘܒܢܲܝ̈ ܚܸܐܪܹ̈ܐ ܠܡܵܪܝܵܐ ܡܫܝܼܚܵܐ.", ":ܟܠ ܠܲܡ ܥܒܕܐ ܡܚܪܪܵܐ ܗ̄ܘ̣ ܕܦܪܝܼܩ ܡ̣ܢ ܛܠܝܘܼܬܵܐ", "ܐܵܦ ܒܲܪ ܚܸܐܪܹ̈ܐ ܥܒܼܕܵܐ ܐܝܼܬܼܵܘܗܝ ܕܡܪܝܵܐ ܡܫܝܼܚܵܐ.", ":ܘܐܢܗܘ̤ ܕܦܘܼܠܘܿܣ ܟܕܢ ܥܠ ܬܓܡܝ̈ܢ ܬܚܹܝܬ ܚܲܕ ܡܵܪܝܵܐ", "ܡ̇ܢ ܢܬܦܠܓܼ ܥܲܠ ܡܸܠܬ ܢܘܼܚ ܕܠܵܘܗ ܟܢܵܐ ܗ̣̄ܝ.", ":ܘܕܗ ܟܢܵܐ ܗ̣̄ܝ ܐܲܝܟ ܕܟܬܝܼܒܵܐ ܟܬܒܼܵܐ ܒܗ̇ܕ", "ܘܡܪܡܝܢ ܐܝܕܐ ܐܦ ܙܕܝܼ̈ܩܹܐ ܕܒܬܪܒܵܬܲܪ.", ":ܡ̣ܢ ܒܬܲܪ ܢܘܿܚ ܩܒܸܠ ܐܒܼܪܡ ܡܘܼܠܟܢ ܚܲܝܹ̈ܐ", "ܘܛܒܥܗ ܠܣܦܪܐ ܕܕܝܬܩܹܐ ܒܲܬܼܪܹܝܢ ܝܲܠܕܵܘ̈ܗܝ.", ":ܬܪܹܝܢ ܐܘܼܠܸܕ ܗ̄ܘ̣ܵܐ ܡ̣ܢ ܗܕܡܵܘ̈ܗܝ ܡܠܝܢ ܒܘܪܲܟܵܬܼܵܐ", "ܘܐܫܩܝܼ ܐܸܢܘܿܢ ܪܕܝܵܐ ܕܡܠܹ̈ܐ ܕܕܡ̇ܐ ܠܲܕܢܘܿܚ.", ":ܠܐܝܣܚܲܩ ܐܫܠܸܡ ܪܫܢܘܼܬܼܵܐ ܕܩܲܒܸܠ ܡ̣ܢ ܫܹܝܡ", "ܘܠܒܼܪ ܗܓܼܪ ܟܕܢܹܗ ܒܢܝܼܪܵܐ ܕܢܦܠܘܿܚ ܐܝܟ ܚܵܡ.", ":ܒܢܘܿܚ ܚܵܪ ܟܹܐܢܵܐ ܕܲܠܚܲܕ ܒܪܟ ܘܲܠܚܲܕ ܫܥܒܸܕ", "ܘܫܠܸܡ ܐܦܗܘ̤ ܕܢܓܡܘܪ ܡܠܹ̈ܐ ܣܘܼܥܪ̈ܟܹܐ.", ":ܠܹܗ ܠܗܵܢ ܢܝܼܫܵܐ ܚܢܵܐ ܐܦ ܐܝܼܣܚܲܡ ܒܲܪ ܡܘܼܠܟܢܵܐ", "ܘܚܬܝܬܐܝܼܬ ܕܲܡܝܼ ܒܡܠܹ̈ܐ ܕܒܣܘܼܥܪ̈ܢܹܐ.", ":ܐܝܟ ܢܘܿܚ ܘܐܒܼܪܡ ܣܥ̣ܪ ܨܝܕ ܝܲܠܕܵܘ̈ܗܝ ܡܘܠܕܸ ܡܸ̈ܠܹܐ", "ܘܒܹܗ ܒܐܣܟܝܡܵܐ ܬܢ̣ܐ ܒܘܪܵܟܬܼܵܐ ܕܡ̈ܠܝܵܢ ܬܲܗܪܵܐ.", ":ܠܝܥܩܘܿܒܼ ܝܲܩܲܪ ܒܩܫܝܼܫܘܼܬܼܵܐ ܟܲܕ ܠܵܐ ܩܲܫܝܼܫ", "ܘܠܩܫܝܫܵܐ ܬܚܬܝܼ ܣܡܹܗ ܒܕܪܓܼܐ ܕܒܹܝܬ ܚܵܡ.", ":ܠܥܹܣܘܼ ܐܡ̣ܪ ܕܐܢܗܘ̤ ܕܬܬܘܼܒ ܡܬܚܪܲܪ ܐܲܢ̄ܬ", "ܘܡ̣ܢ ܡܢܵܐ ܟܲܝ ܡܚܪܪ ܗ̄ܘ̣ܵܐ ܠܹܗ ܕܗܵܐ ܡܚܲܪܪ ܗ̄ܘ̣ܵܐ.", ":ܠܵܐ ܐܫܬܥܒܲܕ ܥܣܘ ܠܝܲܠܩܘܿܒܼ ܒܟܼܠܗܘܿܢ ܚܲܝܵܘ̈ܗܝ", "ܘܠܵܐ ܬܘܼܒܼ ܙܪܥܹܗ ܦܠ̣ܚ ܥܲܒܼܕܘܼܬܼܵܐ ܠܝܣܪ̈ܠܝܵܐ.", ":ܒܬܗܪܵܐ ܣܝܼ̈ܡܵܢ ܡܸܠܲܝ̈ ܟܐܢܹ̈ܐ ܕܒܟܬܼܝ̈ܒܵܬܐ", "ܘܠܐ ܐ̄ܢܫ ܝܕܥ ܠܡܬܗܪ ܫܦܝܼܪ ܒܣܘܼܟܠܲܝܗܹܝܢ.", ":ܚܝܹܠ ܣܘܼܟܠܐ ܚܝܸܠ ܐܸܢܘܿܢ ܠܡܸܣܬܲܟܠܵܘܼ", "ܕܐܝܟܵܢ ܢܨܘܪܘܢ ܣܘܼܟܵܠ ܡܸܠܹ̈ܐ ܒܕܦܐ ܕܡ̈ܠܹܐ.", ":ܐܝܟ ܨܝܪ̈ܐ ܨܝܪ̈ܝ ܨܠܡ̈ܐ ܕܥܬܝܼܕ̈ܬܵܐ", "ܨܵܪܘ ܕܡܘ̈ܬܐ ܕܠܵܐ ܓܠܝ̈ܬܐ ܒܝܲܕ ܓܠܝܬܵܐ.", "ܐܘܚܙ̈ܝܹܐ ܚܙܢܝ̈ ܡܸܕܸܡ ܕܠܐ ܡܦܣܝܼܢ ܒܹܗ", "ܕܟܲܕ ܠܹܐ ܚܙܹܐ ܠܗܘܿܢ ܬܢܵܘ ܕܡܘ̈ܬܹܗ ܩܕܼܵܡ ܚܙ̈ܝܹܐ.", ":ܐܹܝܘ ܟܪ̈ܘܙܐ ܕܒܕܩܸܘ ܐ̄ܪ̈ܙܹܐ ܩܕܼܵܡ ܣܘܥܪ݁ܢܹܐ", "ܘܥܕܠܵܐ ܢܐܬܹܐ ܓܠ̣ܵܘ ܐ̄ܪܙ ܕܢܸܚܹܗ ܒܹܝܬ ܐܪ̈ܥܢܹܐ.", ":ܐܝܘ ܗܕ̈ܝܐܐ ܕܕܪܫܘ ܐܘܼܪܚܵܐ ܠܡܐܬܝܼܬ ܡܲܠܟܵܐ", "ܘܣܡ̣ܘ ܒܗ̇ ܡܝ̈ܠܐ ܡ̈ܠܹܐ ܕܡܠܝ̈ܢ ܐܬ̤ܐ ܕܫܲܝܢܵܐ.", ":ܡܠ̈ܐ ܕܫܝܢܵܐ ܗܘ̣̈ܝ ܡܠܲܝܗ̈ܘܿܢ ܕܡܠܚ̈ ܫܲܝܢܵܐ", "ܘܒܡܣܝܘ̈ܢܐ ܕܦܬܓܡܝ̈ܗܘܢ ܢܚܘ ܗܠܟܹ̈ܐ.", ":ܦܘܬܩܵܐ ܕܚܘܼܒܵܐ ܒܢܘ ܒܟܬܒܹ̈ܐ ܠܡܪܕܝܼܬ ܐ̄ܢܫ̈ܐ", "ܕܠܐ ܢܫܬܚܩܘܿܢ ܒܲܦܣܵܩ ܣܒܼܪܵܐ ܚܘܼܪܒܵܐ ܕܲܬܪܹܝܢ", ":ܠܚܲܕ ܨܒܝܢܵܐ ܕܚܲܕ ܒܪܘܿܝܵܐ ܫܠܸܡܘ ܫܘܝܐܝܼܬ", "ܘܠܵܐ ܐܬܦܠܓܼܘ ܥܲܠ ܣܘܼܟܝܵܐ ܕܣܒܼܪܵܐ ܕܫܡܠܘ.", ":ܣܒܼܪܐ ܛܒܼܵܐ ܫܡ̣ܥܘ ܕܡܬܪܓܸܡ ܒܠܫܢܲܝ̈ܗܘܿܢ", ":ܘܩܢܵܘ ܣܒܼܪܵܐ ܠܡܣܒܪܘܼ ܠܣܒܼܪܵܐ ܕܥܬܼܝܼܕ", ":ܢܘܚ ܩܕܡܝ̇ܬ ܕܪܫܵܗ̇ ܠܐܪܘܚܵܐ ܩܕܼܵܡ ܥܝܢܲܝ̈ܗܘܿܢ", "ܘܡܪܝܼܘ ܟܠܗܘܿܢ ܒܦܣܥ̈ܬܐ ܕܡܠܲܬ ܦܘܼܡܹܗ.", ":ܒܦܘܡܹܗ ܗܲܠܸܟ ܩܲܠܝܼܠ ܗܘܢܵܐ ܒܐܘܼܪܚܵܐ ܕܣܒܼܪܵܐ", "ܘܒܼܠܫܢܹܗ ܪܕܵܐ ܒܫܒܝܼܠܵܐ ܕܡܘܼܠܟܵܢ ܚܲܝܹ̈ܐ.", ":ܐܘ ܗܲܠܟܐ ܕܗܠܟ ܦܘܼܡܹܗ ܚܠܦ ܗܠܟ̈ܬܹܗ", "ܘܟܲܕ ܠܵܐ ܗܠܟ ܡܫܚܗ̇ ܠܐܪܥܵܐ ܠܸܫܢܹܗ.", ":ܐܘ ܗܲܕܝܼܐܐ ܕܚܘܝܼ ܐܘܼܪܚܵܐ ܕܠܵܐ ܗܠܟ̈ܬܐ", "ܘܣܡ ܒܵܗ̇ ܡܝ̈ܐܐ ܕܠܵܐ ܡܬܡܫܚܝܼܢ ܒܦܣܥ̈ܬܐ.", ":ܐܘ ܠܵܟ ܓܒܼܪܐ ܕܪܕܐ ܦܫܝܼܪ ܒܘܥܕܵܐ ܕܚܲܝܹ̈ܐ", "ܕܡܢܥܬ̤ ܡܸܠܵܬܵܟ ܠܒܹܝܬ ܐܘܢܵܐ ܕܝ̇ܗܒ ܚܲܝܹ̈ܐ.", ":ܝܗ̇ܒ ܚܝܹ̈ܐ ܟܣܹܐ ܗ̄ܘ̣ܵܐ ܒܙܪܥܵܟ ܐ̄ܪܙܢܵܐܝܬ", "ܘܩܕܡ ܚܘܝܟ ܚܹܝܠ ܚܝܘܼܬܹܗ ܒܚܲܕ ܡ̣ܢ ܝܲܠܕܝ̈ܟ.", ":ܒܒܘܟܪܟ ܫܟܢܬ̤ ܫܟܝܬܼܵܐ ܕܚܲܝܹ̈ܐ ܠܵܐ ܡܝܘܬܹ̈ܐ", "ܘܬܗܪ ܗܵܘܢܵܟ ܠܡܬܒܩܝܼܘ ܒܚ̈ܝܐ ܕܒ̣ܪܟ.", ":ܒܬܗܪܵܐ ܪܲܒܵܐ ܩܡ̣ܘ ܚܘܼܫܒܲܝ̈ܟ ܒܦܹܐܪܵܐ ܕܡܸܢܵܟ", "ܕܚ̇ܙܝܬ ܒܣܘܟܝ̈ ܦܓܼܪܗ ܚ̈ܝܐ ܕܐ̄ܢܫܐ.", ":ܒܗܘܢܵܐ ܚܪܬ ܒܗ̇ ܒܗ̇ܝ ܚܝܘܬܵܐ ܡܚܝܬ ܟܠܐ", "ܘܩܪܬ̤ ܠܒܢܝ̈ܟ ܕܲܢܚܘܪܘܢ ܒܵܗ̇ ܗܢܝܼܵܐܝܼܬ.", ":ܒܚܘܝܼܚܘܼܬܼܵܐ ܚܪܬ̤ ܡܠܬܵܟ ܒܐ̄ܪܙܐ ܕܒܼܫܝܡ", "ܘܠܘܵܬ ܘܥܕܗ ܟܢܫܬ̤ ܦܒܝܵܐ ܕܚܘܪܐ ܕܐܲܚ̈ܘܗܝ.", "ܒܦܐܝܘܼܬ ܫܘܼܦܪܹܗ ܐܬܗܪܐ ܐܸܢܘܿܢ ܠܒܢܝ̈ ܟܪܣܵܟ.", "ܘܟܕ ܠܵܐ ܨܒ̇ܝܢ ܨܵܪܘ ܕܡܘ̈ܬܹܗ ܩܕܼܵܡ ܥܝܢܝ̈ܗܘܿܢ.", ":ܐܲܝܟ ܕܒܨ ܠܡܵܐ ܡܬܒܩܝܼܢ ܗ̄ܘ̣ܵܘ ܒܡܸܠܲܬܼ ܦܘܼܡܵܟ", "ܟܕ ܨܝܪܵܐ ܗ̄ܘ̣ܵܬ ܨܠܸܡ ܚܲܝܲܗ̈ܘܿܢ ܒܫܸܡ ܐܠܗܵܐ.", ":ܐܝܟ ܕܠܩܢܝܵܐ ܠܒܼܝܟ ܗ̄ܘ̣ܵܐ ܗܵܡܵܟ ܫܸܡ ܐܠܗܵܟ", "ܘܪܫܡ ܗ̄ܘ̣ܵܐ ܒܹܗ ܗ̇ܝ ܒܪܬ ܩܵܠܵܐ ܕܒܼܪܝܟ ܡܵܪܝܵܐ.", ":ܒܪܝܟܼܘ ܡܪܝܐ ܕܨܵܪ ܒܵܟ ܡܵܪܝܵܐ ܪܒ ܨܝܪܹ̈ܐ", "ܕܬܨܘܪ ܒܒܢܲܝ̈ܟ ܨܠܸܡ ܬܘܪܝܼܵܬܐ ܕܚܝܒܝܼܢ ܠܹܗ.", ":ܒܚܵܘܒܲܬ ܚܘܼܒܵܐ ܕܠܘܵܬ ܡܵܪܵܟ ܟܕܢ̇ܬ ܝܠܕܬ̈ܟ", "ܕܢܗܘܘܿܢ ܦܪܥܝܼܢ ܛܝܒܘܼ ܠܛܵܒܼܵܐ ܕܬܩܢ ܐܸܢܘܿܢ.", ":ܚܡܝܪܵܐ ܛܒܼܬ ܛܡܪ ܒܟ ܛܒܼܵܐ ܡ̣ܢ ܛܒܘܼܬܹܗ", "ܘܐܢܬ ܐܪܡܝܬܝܗܝ ܒܦܓܼܪܐ ܕܒܼܢܲܝ̈ܟ ܕܢܛܪ ܐܸܢܘܿܢ.", ":ܚܟܝܡܐܝܼܬ ܣܥܪܬ ܚܲܟܼܝܼܡܵܐ ܨܝܕ ܝܠܕ̈ܬܟ", "ܕܣܬܪܬ ܥܘܼܬܪܵܐ ܕܣܘܢܩܢܝܗܘܿܢ ܒܗܕܡܲܝ̈ܗܘܿܢ.", ":ܡܚܟܡ ܐ̄ܢܫܐ ܚܲܟܸܡ ܙܘܥܲܝ̈ܟ ܠܡܣܥ̣ܪ ܗܵܕܹܐܸ", "ܕܢܗܘܘܿܢ ܪܵܕܹܝܢ ܥܲܡ ܝܘܒܠܵܟ ܚܝܹ̈ܐ ܕܓܸܢܣܵܟ.", ":ܪܚܡ ܓܢܣܟ ܣܡ ܒܹܗ ܒܓܸܢܣܵܟ ܣܝܡܲܬܼ ܚܲܝܹ̈ܐ", "ܘܣܬܪܹܗ ܒܐܪܥܵܟ ܕܬܗܘܸܐ ܢܛܝܼܪܵܐ ܠܫܘܼܠܲܡ ܙܲܒܼܢܹ̈ܐ.", "ܐܲܝܟ ܬܓܪܹ̈ܐ ܛܥܢܘܼܗ̇ ܪܸ̈ܓܫܐ ܕܡܝܲܒܠܵܢܹܝ̈ܗ̇", "ܘܝܲܒܠܘܼܗ̇ ܒܚܘܼܒܵܐ ܡ̣ܢ ܚܲܕ ܠܐ̄ܚܪܹܝܢ ܥܕܲܡܵܐ ܠܡܪܝܲܡ.", ":ܐܝܘ ܬܕܡܘܪܬܵܐ ܕܡ̣ܢ ܒܵܪܘܝܵܐ ܠܘܵܬܼ ܒܪܢܫܵܐ", "ܕܟܲܕ ܡܝܘܬܵܐ ܗ̄ܘ̣ ܗܘ̤ܵܐ ܢܵܛܘܪܵܐ ܠܚܝܘܼܬ ܚܲܝܵܘ̈ܗܝ.", ":ܐܝܘ ܝܕܥ̈ܬܐ ܕܡܬܩܸܢ ܟܠܐ ܟܡܵܐ ܥܡܝܼ̈ܩܵܢ", "ܕܣܵܡ ܒܒܪܝܼܬܹܗ ܥܘܼܬܪܵܐ ܕܚ̇ܫܚ ܠܲܣܢܝܩܘܼܬܵܗ̇.", "ܐܘ ܐܘܡܢܵܐ ܕܡ̣ܢ ܠܐ ܡܕܡ ܥܒܼܕ ܟܠܡܕܡ.", "ܕܐܣܢ ܘܡܠܗ̇ ܠܐܘܡܢܘܼܬܹܗ ܡ̣ܢ ܚܟܡ̈ܬܹܗ.", ":ܚܸܟܼܡܲܬܼ ܩܘܼܫܵܬܐ ܕܡ̣ܢ ܚܟܡ̈ܬܹܗ ܣܡ ܒܟܝܵܢܵܢ", "ܘܗܝ̤ ܚܟܡܬ̣ܗ̇ ܠܒܒܪܘܼܬ ܓܸܿܢܣܲܢ ܠܡܕܲܥ ܠܲܫܡܹܗ.", ":ܗ̤ܝ ܓܠܬ̤ ܠܐܕܵܡ ܥܲܠ ܟܲܣܝܘܼܬܼܵܐ ܕܨܪܬܗ̇ ܒܓܸܠܝܐ", "ܘܗ̤ܝ ܐܘܪܥܬܹܗ ܕܐܝܼܬ ܠܗ ܡܵܪܐ ܡܪܝܐ ܕܟ̣ܠܐ.", ":ܗܝ̤ ܐܣܪܬܹܗ ܠܗܒܹܝܠ ܕܟܼܝܵܐ ܒܪܚܡܲܬܼ ܡܵܪܹܗ", "ܘܒܓܠܝ̈ܬܐ ܦܪܥ ܬܘܕܝܼܬܼܵܐ ܕܦܲܐܝܵܐ ܠܟܣܝܵܐ.", ":ܒܗ̇ ܐܬܚܟܲܡ ܚܢܘܟ ܫܦܝܼܪܵܐ ܕܢܲܫܦܪ ܢܲܦܫܹܗ", "ܘܕܫܦܪ ܣܓܝܼ ܩܘܝܼ ܒܫܘܼܦܪܵܐ ܕܠܵܐ ܡܝܘ̈ܬܹܐ.", ":ܗܝ̤ ܒܕܩܬ̤ ܠܹܗ ܠܠܡܟ ܥܲܠ ܝܲܠܕܵܐ ܕܗܘ̤ܵܐ ܡܸܢܹܗ", "ܕܡܢܝܼܚ ܠܲܐܪܥܵܐ ܘܡܥܒܲܪ ܐܒܼܠܵܐ ܕܟܪܝܘܼܬ ܐ̄ܢܵܫܵܐ.", ":ܗ̤ܝ ܠܥܙܬ̤ ܒܹܗ ܐܦ ܒܹܗ ܒܒܲܪ ܠܡܟ ܠܥܙܵܐ ܚܲܕܬܵܐ", "ܘܬܲܪܓܸܡ ܦܘܼܡܹܗ ܩ̈ܠܹܐ ܚܕ̈ܬܹܐ ܕܚܘܼܕܲܬ ܐ̄ܢܫܐ.", ":ܟܠܡܵܐ ܕܐܡܪܬ̤ ܗ̇ܝ ܝܕܥܬܼܵܐ ܡ̣ܢ ܐܠܗܵܐ ܗ̄ܘ̣", "ܘܚܟܡܬ̤ ܟܠܐ ܘܗ̤ܝ ܡܚܟܡܵܐ ܟܠ ܥܕܡܵܐ ܠܚܲܪܬܵܐ.", ":ܡ̣ܢ ܚܟܡ̈ܬܹܗ ܝܠܦܘ ܩܘܼܕܡܝ̈ܐ ܠܡܬܚܟܡܘܼ", "ܘܗ̤ܝ ܬܘܼܒ ܓܡܪܵܐ ܐܦ ܠܐ̄ܚܪ̈ܢܹܐ ܕܡ̣ܢ ܒܬܪܟܸܢ.", ":ܢܘܿܚ ܛܵܒܼ ܡ̣ܢ ܟܠ ܐܬܚܟܲܡ ܒܵܗ̇ ܠܡܒܕܩ ܐܪ̈ܙܝܗ̇", "ܗܘܝ̤ ܬܘܼܒ ܡ̣ܢܟܠ ܩܪܬ̤ ܩܪܒܼܬܹܗ ܠܒܝܬܝܘܼܬܵܗ̇.", ":ܐܲܝܟ ܕܠܪܚܡܵܐ ܓܠܬ̤ ܠܹܗ ܐ̄ܪܙܐ ܕܣܬܝܪ̈ܬܵܗ̇", "ܐܦ ܗܘ̤ ܒܚܘܒܵܐ ܒܛܲܪ ܦܘܼܩܕܢܗ̇ ܕܪܫܪܝܼܪܘܼܬܼܵܗ̇.", ":ܫܪܪܐ ܢܛܪ ܠܵܗ̇ ܪܚܡܵܐ ܕܩܘܼܫܬܼܵܐ ܠܕܚܠܲܬܼ ܩܘܼܫܬܐ", "ܐܵܦ ܗ̤ܝ ܒܩܘܫܬܐ ܦܪܥܬܹܗ ܐܓܼܪܵܐ ܕܛܵܒܼ ܡ̣ܢ ܥܲܡܠܹܗ.", ":ܐܓܼܪܐ ܛܵܒܼܵܐ ܦܪܥܬܹܗ ܠܟܹܐܢܵܐ ܕܦ̣ܠܚ ܥܲܡܵܗ̇", "ܘܝܼܬܪ ܡܸܢܗ̇ ܘܝܗܒܵܗ̇ ܠܲܒܼܢܵܘ̈ܗܝ ܕܢܸܣܬܬܪܘܿܢ ܒܵܗ̇.", ":ܚܫܚܬܐ ܕܚܲܝܹ̈ܐ ܠܵܐ ܡܝܘܬ̈ܐ ܣܡܬ̤ ܒܐܝܼܕܼܵܘ̈ܗܝ", "ܘܣܡܗ̇ ܐܦ ܗܘ̤ ܒܐܝܼܕܲܐ ܕܒܵܢܵܘ̈ܗܝ ܕܢܸܚܘܢ ܒܐܘܼܟܼܠܵܗ̇.", ":ܐܘܟܼܠܵܗ̇ ܕܚ̇ܝܐ ܐܟܠ ܟܹܐܢܵܐ ܘܐܲܟܸ̇ܠ ܠܒܢܵܘ̈ܗܝ", "ܘܣܡ ܚܝܘܬܹܗ ܦܪ̣ܚ ܒܟܿܝܢܲܢ ܡܛܪܹܗ ܒܝܲܚܹ̈ܐ.", ":ܚܝܹ̈ܐ ܕܡ̣ܢ ܢܘܿܚ ܪܕܵܘ ܥܲܡ ܓܸܢܣܲܢ ܡ̣ܢ ܢܘܿܚ ܘܲܠܟܼܵܐ", "ܘܗܢܘܢ ܕܪܝܢ ܥܕܲܡܵܐ ܕܫܠܸܡ ܪܗܛܹܗ ܕܙܒܼܢܵܐ.", ":ܡܢܲܢ ܫܪܝܼܘ ܚ̈ܝܹܐ ܠܡܪܕܵܐ ܡ̣ܢ ܫܘܼܪܝܵܐ", "ܘܥܲܡܲܢ ܡܩܵܘܼܝܢ ܒܩܲܪܝܒܘܼܬܵܐ ܕܠܵܐ ܫܘܼܠܵܡܵܐ.", ":ܚܝܠܐ ܕܒܪܲܢ ܒܪܵܐ ܒܲܢ ܚܲܝܹ̈ܐ ܣܘܬܲܪ ܐܸܢܘܿܢ", "ܘܟܲܕ ܫܦܪܬ̤ ܠܹܗ ܚܘܝܼ ܐܸܢܘܿܢ ܠܥܹܝܢ ܟܠ ܘܒܼܟܼܠ.", ":ܒܗ̇ ܒܓܼܒܝܠܬܢ ܛܡܲܪ ܚܝܘܼܬܵܐ ܕܡ̣ܢ ܚܝܘܼܬܹܗ", "ܘܒܬܲܪ ܙܒܼܢܵܐ ܓ̣ܠܐ ܨܒܼܝܢܹܗ ܕܟܼܣܐ ܗ̄ܘ̣ܵܐ ܒܲܢ.", ":ܒܟܣܝܵܐ ܘܓܠܝܵܐ ܚܘܝܼ ܚܘܼܒܹܗ ܨܝܕ ܐ̄ܢܫܘܬܲܢ", "ܘܚܲܟܼܝܼܡܐܝܼܬ ܓܡܲܪ ܨܒܼܝܢܹܗ ܒܐܝܕܢ ܨܝܕ ܟܠ.", ":ܒܐܝܕܢ ܫܡܠܝܼ ܣܵܥܘܿܪܘܼܬܹܗ ܨܝܕ ܟܠ ܘܒܼܟܼܠ", "ܬܵܘ ܢܘܕܐ ܠܹܗ ܝܲܬܝܪ ܡ̣ܢܟܠ ܕܪܚܡܢ ܡܢܟܠ܀"]}