{"title": "On Job", "subtitle": "The Homilies of Mar Narsai", "syriacTitle": "ܥܲܠ ܐܝܼܘܿܒܼ ܙܲܕܿܝܼܩܵܐ", "author": "Narsai", "text": ["ܡܐܡܪܐ ܕܐܪܒܥܝܢ", "ܥܲܠ ܐܝܼܘܿܒܼ ܙܲܕܿܝܼܩܵܐ", "ܘܥܲܠ ܢܸܣܝܘܿܢܹ̈ܐ ܕܲܣܒܲܠ", ":ܠܝܘܼܬܼܪܵܢ ܐ̄̇ܢܵܫܵܐ ܪܫܲܡ̣ ܒܵܪܘܿܝܵܐ ܕܘܼܟܼܪܵܢ ܐ̄ܢܵܫܵܐ", "ܕܲܒܼܥܘܼܗܕܵܢܵܐ ܕܟܹܐܢܹ̈ܐ ܕܲܢܨܲܚܘ ܢܚܲܟܸܿܡ ܐ̄ܢܵܫܵܐ ܀", ":ܘܟܲܕܼ ܠܹܗ ܓܠܸܐ ܗ̄ܘ̣ܵܐ ܨܼܒܼܝܵܢ ܟܹܐܢܹ̈ܐ ܐܲܝܟ ܝܵ̇ܕܲܥ ܟܠ", "ܠܵܐ ܨܒܼܵܐ ܢܟܲܣܸܐ ܥܘܼܬܼܪܵܐ ܕܟܲܢܸܫܘ ܒܝܲܕܼ ܥܲܡܠܲܝ̈ܗܘܿܢ ܀", ":ܪܫܲܡ̣ ܕܘܼܟܼܪܵܢܵܐ ܕܲܫܡܵܗܲܝ̈ܗܘܿܢ ܒܣܸܦܪܵܐ ܕܡܸܠܵܘ̈ܗܝ", "ܘܐܲܝܟ ܗܲܕܿܝܼܠܹ̈݁ܐ ܕܪܲܫ ܒܐܝܼܕܲܝ̈ܗܘܿܢ ܐܘܼܪܚܵܐ ܠܚܲܝܹ̈ܐ ܀", ":ܒܲܕܼܡܘܼܬܼ ܛܲܒܼܥܹ̈ܐ ܩ̣ܒܲܥ ܒܲܟܼܬܼܵܒܼܵܘ̈ܗܝ ܫܸܡ ܢܲܨܝܼܚܹ̈ܐ", "ܘܲܓܼܕܲܠ ܐܸܢܘܿܢ ܟܠܝܼܠܵܐ ܦܲܐܝܵܐ ܠܪܹܫ ܙܵܟܼܘܼܬܼܵܐ ܀", ":ܣܵܡ̣ ܥܲܡܠܲܝ̈ܗܘܿܢ ܐܲܝܟ ܫܲܬܸܐܣܬܼܵܐ ܒܣܸܦܪܹ݁ܐ ܕܡܸܠܵܘ̈ܗܝ", "ܕܢܸܒܼܢܘܿܢ ܐ̄ܢܵܫܵܐ ܕܘܼܒܵܪ̈ܲܝܗܘܿܢ ܥܲܠ ܥܲܡܠܲܝ̈ܗܘܿܢ ܀", ":ܐܲܝܟ ܢܲܗܝܼܪܹ̈ܐ ܫܡܸܫܵܐ ܘܣܲܗܪܵܐ ܩ̣ܒܲܥ ܥܲܡܠܲܝ̈ܗܘܿܢ", "ܕܲܒܼܕܸܠܩܲܝ̈ܗܘܿܢ ܢܚܵܘܘܿܢ ܢܘܗܪܵܐ ܠܢܲܦܫܵܐ ܟܣܝܼܬܼܵܐ ܀", ":ܡܝܼ̈ܠܹܐ ܕܫܲܝܢܵܐ ܣܵܡ̣ ܒܲܟܼܬܼܵܒܼܵܘ̈ܗܝ ܫܸܡ ܙܲܕܿܝܼܩܹ̈ܐ", "ܕܢܸܕܲܥ ܟܠܢܵܫ ܐܲܝܟܲܢ ܢܗܲܠܸܟ ܒܥܲܡܠܹ̈ܐ ܕܢܲܦܫܵܐ ܀", ":ܗܘ̤ܵܘ ܡܲܚܙܝܼܬܼܵܐ ܒܕܼܘܼܒܵܪ̈ܲܝܗܘܿܢ ܠܥܲܝܢܲܝ̈ ܠܸܒܵܐ", "ܕܢܸܡܪܘܿܩ ܟܠܢܵܫ ܣܲܢܝܼܘܼܬܼ ܬܲܦܫܹܗ ܒܝܲܕܼ ܥܲܡܠܲܝ̈ܗܘܿܢ ܀", ":ܠܵܘ ܩܘܼܠܵܣܹ̈ܐ ܓܕܲܠ ܒܼܵܘܿܝܵܐ ܠܟܹܐܢܹ̈ܐ ܕܪܲܚܡ̣ܘܼܗܝ", "ܕܘܼܒܵܪ̈ܲܝܗܘܿܢ ܩ̣ܒܲܥ ܐܲܝܟ ܢܝܼܫܵܐ ܠܲܕܼܒܼܵܬܲܪܗܘܿܢ ܀", ":ܒܗܘܿܢ ܚܵܐ̇ܲܪ ܗ̄ܘ̣ܵܐ ܟܲܕܼ ܚܵܫ̇ܝܼܢ ܗ̄ܘ̣ܵܘ ܒܚܲܫܲܝ̈ ܦܲܓܼܪܵܐ", "ܘܲܒܼܚܘܼܡܣܵܢܗܘܿܢ ܡܸܬܼܒܲܩܸܐ ܗ̄ܘ̣ܵܐ ܟܲܕܼ ܒܵܠ̇ܥܝܼܢ ܗ̄ܘ̣ܵܘ ܀", ":ܚܲܝܠܹܗ ܚܲܝܸܠ ܠܪܸ̈ܥܝܵܢܲܝܗܘܿܢ ܒܐܵܓܼܘܿܢܲܝ̈ܗܘܿܢ", "ܘܲܒܼܥܘܼܕܼܪܵܢܹܗ ܫܩܲܠ̣ܘ ܙܵܟܼܘܼܬܼܵܐ ܒܬܲܟܼܬܿܘܼܫܲܝ̈ܗܘܿܢ ܀", ":ܠܵܘ ܥܲܡ ܒܸܣܪܵܐ ܥܒ݂ܲܕܼܘ ܬܲܟܼܬܿܘܼܫܵܐ ܒܸܣܪ݁ܵܢܵܝܹܐ", "ܥܲܡ ܪܹܫ ܐܵܐܲܪ ܢܚܸܬܼܘ ܠܐܵܓܼܘܿܢܵܐ ܒܙܵܘܥܲܝ̈ ܢܲܦܫܵܬܐ ܀", ":ܟܬ݂ܲܒܼ ܒܵܪܘܿܝܵܐ ܢܸܨܚܵܢܲܝ̈ܗܘܿܢ ܘܣܵܡ̣ ܒܹܝܬܼ ܐܲܪ̈ܟܹܐ", "ܕܢܹܐܠܲܦ ܟܠܢܵܫ ܥܲܠ ܬܲܟܼܬܿܘܼܫܵܐ ܕܒܸܣܪܵܐ ܘܪܘܼܚܵܐ ܀", ":ܒܗܵܢ ܬܲܟܼܬܿܘܼܫܵܐ ܕܥܲܡ ܪ̈ܘܼܚܵܢܹܐ ܢܨܲܚ ܐܵܦ ܐܝܼܘܿܒܼ", "ܘܠܵܐ ܟܹ̇ܠܩܲܪܨܵܐ ܙܟܼܵܐ ܒܐܵܓܼܘܿܢܵܐ ܒܝܲܕܼ ܚܘܼܡܣܵܢܹܗ ܀", ":ܘܕܲܙܟܼܵܐ ܒܸܣܪܵܐ ܠܪܹܫܵܐ ܕܐܵܐܲܪ ܘܚܵܒܼ ܪܘܼܚܵܢܵܐ", "ܪܫܲܡ̣ ܒܵܘܿܝܵܐ ܙܵܟܼܘܼܬܼ ܐ̄ܢܵܫܵܐ ܘܚܵܘܒܲܬܼ ܫܹܐܕܹ̈ܐ ܀", ":ܟܬ݂ܲܒܼ ܕܘܼܟܼܪܵܢܹܗ ܕܐܝܼܘܿܒܼ ܟܹܐܢܵܐ ܒܲܣܦܲܪ ܡܸܠܵܘ̈ܗܝ", "ܘܲܩܪ̣ܵܝܗܝ ܓܲܒܼܪܵܐ ܕܢܹܐܠܲܦ ܟܠܢܵܫ ܕܦܲܓܼܪܵܢܵܝܵܐ ܗ̄ܘ̣ ܀", ":ܐܵܘܕܼܵܥ ܐܲܢܼܪܹܗ ܘܚܵܘܝܼ ܥܲܡܹܗ ܕܐܲܕܼܘܿܡܵܝܵܐ ܗ̄ܘ̣", "ܕܢܸܕܲܥ ܟܠܢܵܫ ܕܥܲܦܪܵܢܵܝܵܐ ܗ̄ܘ̣ ܓܒܼܝܼܠ ܡ̣ܢ ܐܲܪܥܵܐ ܀", ":ܬܢܵܐ̣ ܕܘܼܒܵܪ̈ܵܘܗܝ ܕܬܲܡܝܼܡ ܘܲܬܼܪܝܼܨ ܘܟܹܐܝܢ ܘܲܡܫܲܡܠܲܝ", "ܘܡܲܣܓܸܿܐ ܡܝܲܩܲܪ ܡܸܠܲܬܼ ܡ̇ܪܹܗ ܒܫܲܦܝܘܼܬܼ ܢܲܦܫܵܐ ܀", ":ܥܗ݂ܲܕܼ ܩܸܢܝܵܢܵܘ̈ܗܝ ܘܪܲܒܿܘܼܬܼ ܥܘܼܬܼܪܹܗ ܕܟܲܗܝܼܢ ܒܐܲܪܥܵܐ", "ܘܠܵܐ ܐܸܬܼܦܲܟܲܪ ܒܝܲܕܼ ܩܸܢܝܵܢܵܘ̈ܗܝ ܒܐܲܪ̈ܥܵܢܝܵܬܼܵܐ ܀", ":ܚܵܘܝܼ ܟܠܝܼܠܹ̈ܐ ܦܐܲܝ̈ܵܐ ܕܲܒܼܢܵܘ̈ܗܝ ܒܡܸܢܝܵܢ ܥܸܣܪܵܐ", "ܘܠܵܐ ܦܲܟܲܗܬܹܗ ܪܸܚܡܲܬܼ ܝܲܠܕܵܘ̈ܗܝ ܠܚܘܼܒܵܐ ܕܡ̇ܪܹܗ ܀", ":ܩܲܠܸܣ ܘܐܵܘܪܸܒܼ ܠܲܚܦܝܼܛܘܼܬܹܗ ܕܲܠܘܵܬܼ ܝܼܠܕܵܘ̈ܗܝ", "ܕܲܒܼܝܲܕܼ ܕܸܒܼܚܹ̈ܐ ܡܚܲܣܸܐ ܟܠܢܵܫ ܕܕܲܠܡܵܐ ܐܲܣܟܸܿܠܘ ܀", ":ܐܲܥ̣ܠ ܫܲܪܒܵܐ ܕܪܸܚܡܲܬܼ ܟܹܐܢܹ̈ܐ ܒܥܸܠܬܼ ܐܝܼܘܿܒܼ", "ܕܐܸܬܹ̇ܝܢ ܟܠܫܵܥ ܠܲܡܨܲܠܵܝܘܼ ܒܲܬܼܪܵܗ ܟܹܐܢܵܐ ܀", ":ܗܘ̤ܵܐ ܠܲܡ ܝܵܘܡ̇ܐ ܐܲܝܟ ܕܲܡܥܵܕܼܝܢ ܒܢܲܝ̈ ܐܹܠܘܿܗܝܼܡ", "ܘܐܸܬܼܵܘ ܠܲܡܩܵܡ ܕܼܵܡ ܐܲܠܵܗܵܐ ܒܫܲܦܝܘܼܬܼ ܢܲܦܫܫܵܐ ܀", ":ܐܲܥܸܠ ܫܲܪܒܵܐ ܕܐܵܟܹ̇ܠܩܲܪܨܵܐ ܕܥܲܡܗܘܿܢ ܐܸܬܼܵܐ", "ܘܩܵܡ̣ ܒܲܝܢܵܬܼܗܘܿܢ ܩܕܼܵܡ ܐܲܠܵܗܵܐ ܠܵܘ ܕܲܢܨܲܠܸܐ ܀", ":ܬܪܹܝܢ ܛܘܼܝܵܒܼܝܼ̈ܢ ܕܲܬܼܪܹܝܢ ܓܲܒܼܝܼ̈ܢ ܓܠ̣ܵܐ ܒܵܪܘܿܝܵܐ", "ܨܸܒܼܝܵܢ ܟܹܐܢܵܐ ܘܪܸܓܲܬܼ ܒܝܼܫܵܐ ܕܠܘܼܩܒܲܠ ܟܹܐܢܹ̈ܐ ܀", ":ܠܵܘ ܒܲܟܼܝܵܢܵܐ ܘܠܵܘ ܒܲܚܙܵܬܼܵܐ ܐܸܡܲ݁ܪ ܕܐܸܬܼܵܘ", "ܠܵܐ ܓܹܝܪ ܡܲܨܝܵܐ ܥܒܼܝܹ̈ܐ ܕܢܸܚܙܘܿܢ ܠܲܟܼܣܸܐ ܡ̣ܢ ܟܠ ܀", ":ܚܘܼܫܵܒܲܝ̈ܗܘܿܢ ܨܒܼܵܐ ܕܲܢܒܲܕܸܿܩ ܕܟܹܐܢܹ̈ܐ ܘܒܼܝܼܫܹ̈ܐ", "ܕܡܸܛܠ ܡ̇ܢܵܐ ܚܦܝܼܛܝܼܢ ܟܠܫܵܥ ܠܲܬܼܪܲܥ ܪܵܡ̇ܐ ܀", ":ܠܵܐ ܗ̄ܘ̣ܵܐ ܠܟܲܣܝܵܐ ܚܵܙܹ̇ܝܢ ܟܹܐܢܹ̈ܐ ܒܝܲܕܼ ܗܵܝ̇ ܕܐܵܬܹܿܝܢ", "ܘܠܵܐ ܣܵܛܵܢܵܐ ܡܨܸܐ ܕܲܢܡܲܠܸܠ ܥܲܡ ܐܝܼܬܼܘܼܬܼܵܐ ܀", ":ܘܐܸܢ ܙܲܕܿܝܼܩܹ̈ܐ ܚܵܙܹ̇ܝܢ ܠܟܲܣܝܵܐ ܒܫܲܦܝܘܼܬܼ ܢܲܦܫܵܐ", "ܐܲܝܟܲܢ ܡܲܨܝܵܐ ܕܐܵܟܹ̇ܠܩܲܪܨܵܐ ܢܚܘܼܪ ܒܐܲܠܵܗܵܐ .", ":ܡ̇ܕܹܝܢ ܙܵܕܹܩ ܕܠܵܘ ܐܲܝܟ ܫܸܡܥܵܐ ܢܨܘܼܪ ܣܘܼܟܵܠܵܐ", "ܠܕܲܠܓܼܵܘ ܢܸܒܼܨܸܐ ܘܠܵܐ ܢܸܬܿܬܲܩܲܠ ܒܒܲܪ݁ܵܝܵܬܼܵܐ .", ":ܒܗܵܕܹܐ ܬܸܢܘܲܝ ܐܸܡܲ݁ܪ ܕܐܸܬܼܵܘ ܒܢܲܝ̈ ܙܲܕܿܝܼܩܵܐ", "ܠܡܸܦܪܲܥ ܢܸܕܼܪܵܐ ܕܫܲܦܝܘܼܬܼ ܢܲܦܫܵܐ ܠܗܵܘ̇ ܚܵܙܹ̇ܐ ܟܠ ܀", ":ܒܝܼܫܵܐ ܐܸܬܼܵܐ ܕܢܹܐܟܼܘܿܠ ܩܲܪܨܵܐ ܕܐܝܼܘܿܒܼ ܟܹܐܢܵܐ", "ܠܵܘ ܕܲܢܩܲܪܸܒܼ ܕܸܒܼܚܹ̈ܐ ܕܚܘܼܒܵܐ ܐܲܝܟ ܙܲܕܿܝܼܩܹ̈ܐ ܀", ":ܠܚܘܼܫܵܒܼ ܢܸܟܼܠܹܗ ܨܒܼܵܐ ܕܲܢܦܲܪܣܸܐ ܒܥܸܠܬܹܗ ܕܐܝܼܘܿܒܼ", "ܟܲܕܼ ܡܲܠܸܦ ܠܲܢ ܕܗܵܢܵܘ̇ ܗܸܪܓܹܿܗ ܕܠܘܼܩܒܲܠ ܟܹܐܢܹ̈ܐ ܀", ":ܪܲܒܿܘܼܬܼ ܥܘܼܬܼܪܹܗ ܕܐܝܼܘܿܒܼ ܟܹܐܢܵܐ ܚܙ̣ܵܐ ܣܵܩܘܿܪܵܐ", "ܘܕܲܠܚܹܗ ܚܣܵܡܵܐ ܕܲܠܡܵܢ ܟܲܗܝܼܢ ܘܢܵܨܲ̇ܚ ܒܐܲܪܥܵܐ ܀", ":ܫܸܡ ܕܘܼܒܵܪ̈ܵܘܗܝ ܕܬܲܡܝܼܡ ܘܲܬܼܪܝܼܨ ܫܡ݂ܲܥ ܚܲܣܵܡܵܐ", "ܘܙܲܩܬ݂ܲܘܼܗܝ ܩܵܠܹ̈ܐ ܕܟܼܠܢܵܫ ܬܵܢܹ̇ܐ ܥܲܡܠܵܘ̈ܗܝ ܕܐܝܼܘܿܒܼ ܀", ":ܒܩܵܠ ܒܵܪܘܿܝܵܐ ܡܸܬܼܢܲܓܲܕܼ ܗ̄ܘ̣ܵܐ ܐܵܟܹ̇ܠܩܲܪܨܵܐ", "ܕܡܲܟܼܪܸܙ ܟܠܫܵܥ ܥܲܠ ܟܹܐܢܘܼܬܹܗ ܘܬܲܡܝܼܡܘܼܬܹܗ ܀", ":ܛܸܒܵܐ ܕܥܲܡܠܵܘ̈ܗܝ ܘܲܕܼܙܸܕܼܩܵܬܹ̈ܗ ܦܪ݂ܲܚ ܒܲܒܼܪܝܼܬܼܵܐ", "ܘܒܲܕܼܡܘܼܬܼ ܓܹܐܪܹ̈ܐ ܒܠܲܥ̣ ܒܲܚܣܵܐ ܒܫܲܦܝܼܪ̈ܵܬܹܗ ܀", ":ܛܢܵܢܵܐ ܕܪܘܼܓܼܙܵܐ ܫܵܓܲܪ ܗ̄ܘ̣ܵܐ ܠܹܗ ܠܗܵܘ̇ ܚܲܣܵܡܵܐ", "ܕܡ̇ܢܲܐ ܗ̄ܝܼ ܗܵܕܹܐ ܕܥܲܡ ܩܸܢܝܵܢܹ̈ܐ ܐܵܦ ܕܘܼܒܵܪܹ̈ܐ ܀", ":ܒܢܘܼܪܵܐ ܕܚܸܡܬܼܵܐ ܡܸܬܼܓܵܘܙܲܠ ܗ̄ܘ̣ܵܐ ܐܸܟܹ̇ܠ ܩܲܪܨܵܐ", "ܕܒܲܐܝܠܹܝܢ ܦܘܼܪ̈ܣܹܐ ܢܲܝܬܸܿܐ ܠܓܸܠܝܵܐ ܢܼܟܼܠܹܗ ܟܲܣܝܵܐ ܀", ":ܗܘ̤ ܥܲܡ ܢܲܦܫܹܗ ܐܸܣ݂ܲܪ ܐ̄ܪܵܙܵܐ ܘܪܲܟܸܿܒܼ ܬܸܢܘܲܝ", "ܕܡܹܐܟܲܠܩܲܪܨܵܐ ܡܨܸܐ ܕܢܨܲܚܸܐ ܥܲܡܠܵܘ̈ܗܝ ܕܐܝܼܘܿܒܼ ܀", ":ܒܗܵܕܹܐ ܬܸܢܘܲܝ ܐܸܡ݂ܲܪ ܕܐܸܬܼܵܐ ܩܕܼܵܡ ܐܲܠܵܗܵܐ", "ܕܢܹܐܟܼܘܿܠ ܩܲܪ̈ܨܵܘܗܝ ܕܟܹܐܢܵܐ ܐܝܼܘܿܒܼ ܕܠܵܘ ܙܲܕܿܝܼܩܵܐ ܗ̄ܘ̣ ܀", ":ܗܘ̤ ܥܲܡ ܢܲܦܫܹܗ ܠܵܘ ܥܲܡ ܟܲܣܝܵܐ ܡܲܠܸܠ ܘܐܸܡ݂ܲܪ", "ܕܚܸܕܼܪܹܬܼ ܒܐܲܪܥܵܐ ܘܦܸܪܣܹ̇ܬܼ ܢܸܫܒܲܝ̈ ܠܲܡܨܵܕ ܐ̄ܢܵܫܵܐ ܀", ":ܐܝܼܘܿܒܼ ܒܲܠܚܘܿܕܼ ܦܲܣܸܩ ܢܸܫܒܲܝ̈ ܘܬܲܒܲܪ ܦܲܚܲܝܝ̈", "ܘܠܵܐ ܐܸܬܼܥܲܪܩܲܠ ܒܲܡܨܸܝ̈ܕܼܵܬܼܵܐ ܘܩܸܛܪ̈ܲܝ ܥܵܘ̣ܠܵܐ ܀", ":ܟܲܗܝܼܢ ܒܐܲܪܥܵܐ ܘܲܚܠܝܼܡ ܓܘܼܫܡܹܗ ܘܚܝܼܨ ܪܸܥܝܵܢܹܗ", "ܘܢܵܨ̇ܲܚ ܛܸܒܵܐ ܕܫܲܦܝܼܪ݁ܵܬܹܗ ܒܐܲܪܒܲܥ ܦܸܢ̈ܝܵܢ ܀", ":ܕܐܸܩܪܘܿܒܼ ܘܐܸܒܼܩܹܝܘܗܝ ܠܵܐ ܡܲܦܸܣ ܠܝܼ ܪܸܡܙܹܗ ܕܡ̇ܪܹܗ", "ܕܐܲܝܟ ܐܲܬܼܠܹܝܛܵܐ ܠܒܼܝܼܫ ܘܲܡܙܲܝܲܢ ܒܝܹܚܠ ܥܘܼܕܼܪܵܢܹܗ ܀", ":ܚܹܝܠ ܒܵܪܘܿܝܵܐ ܟܠ̣ܵܢܝ ܡ̣ܢ ܨܹܐܕܼܵܘܗܝ ܕܐܲܩܪܸܒܼ ܥܲܡܹܗ", "ܘܐܸܠܘܼܠܵܐ ܗܘ̤ ܟܒܲܪ ܐܲܝܟ ܟܠܢܵܫ ܚܵܣܹ̇ܝܢ ܗ̄ܘܹ̇ܝܬܼ ܠܹܗ ܀", ":ܡܲܢ ܕܹܝܢ ܝܲܗ̣̄ܒܼ ܠܝܼ ܐܲܬܼܪܵܐ ܕܐܸܡܚܹܝܘܗܝ ܒܝܲܕܼ ܩܸܢܝܵܢܵܘ̈ܗܝ", "ܘܢܹܐܠܲܦ ܟܠܢܵܫ ܕܡ̣ܢ ܡ̇ܝܘܿܬܹ̈ܐ ܗ̄ܘ̣ ܠܒܼܝܼܫܲܝ̈ ܚܲܫܹ̈ܐ ܀", ":ܒܟܲܗܝܼܢܘܼܬܹܗ ܚܠܝܼܡ ܪܸܥܝܵܢܹܗ ܥܲܡ ܗܲܕܵܡ̇ܘ̈ܗܝ", "ܘܐܸܠܘܼ ܐܸܬܿܬܿܥܝܼܩ ܩܸܢܝܵܢܵܘ̈ܗܝ ܡܸܬܼܪܲܦܸܐ ܗ̄ܘ̣ܵܐ ܀", ":ܠܵܐ ܡܲܟܸܿܟܼܬܹܗ ܡܸܣܟܹܿܢܘܼܬܼܵܐ ܘܚܲܣܝܼܪܘܼܬܼܵܐ", "ܘܡܸܛܠ ܗܵܕܹܐ ܠܵܐ ܡܸܬܿܬܲܩܲܠ ܒܪܘܼܛܵܢ ܡܸܠܵܘ̈ܗܝ ܀", ":ܠܵܐ ܚ̣ܛܲܦ ܡܸܢܹܗ ܡ̇ܘܬܵܐ ܝܲܥܢܵܐ ܓܸܙܪܵܐ ܕܐ̄ܢܵܫܵܐ", "ܘܐܸܠܘ̣ ܬܲܒܿܪܹܗ ܐܸܒܼܠܵܐ ܕܝܲܠܕܵܘ̈ܗܝ ܒ̣ܛܸ݂ܢ ܨܘܿܚ̈ܝܵܬܼܵܐ ܀", ":ܒܟܲܗܝܼܢܘܼܬܼܵܐ ܡܩܲܛܪܸܓܼ ܗ̄ܘ̣ܵܐ ܠܹܗ ܒܝܼܫܵܐ ܠܐܝܼܘܿܒܼ", "ܕܥܘܼܬܼܪܹܗ ܓܕ݂ܲܠ ܠܹܗ ܟܠܝܼܠ ܢܸܨܚܵܢܹ̈ܐ ܘܠܵܘ ܨܼܒܼܝܵܢܹܗ ܀", ":ܠܢܸܟܼܠܹ̈ܐ ܕܪܲܟܸܿܒܼ ܥܲܠ ܙܲܕܿܝܼܩܵܐ ܓܠ̣ܵܐ ܒܵܪܘܿܝܵܐ", "ܒܝܲܕܼ ܗܵܝ̇ ܕܐܲܟܼܬܸܿܒܼ ܕܲܡܫܲܐܸܠ ܠܹܗ ܐܲܝܟ ܠܵܐ ܝܵ̇ܕܲܥ ܀", ":ܠܵܘ ܒܵܪܘܿܝܵܐ ܫܲܐܸܠ ܠܒܼܝܼܫܵܐ ܕܢܹܐܠܲܦ ܐܘܼܪܚܹܗ", "ܘܠܵܐ ܡ̇ܪܘܿܕܼܵܐ ܚܙ̣ܵܐ ܐܵܘ ܡܲܠܸܠ ܥܲܡ ܝܵ̇ܕܲܥ ܟܠ ܀", ":ܒܗܵܠܹܝܢ ܩܵܠܹ̈ܐ ܡܥܵܕܼ ܒܵܪܘܿܝܵܐ ܠܡܸܬܼܚܲܫܵܚܘܼ", "ܘܲܠܬܼܘܼܩܵܢܵܘ̈ܗܝ ܡܫܲܐܸܠ ܟܠܫܵܥ ܐܲܝܟ ܠܵܐ ܝܵ̇ܕܲܥ ܀", ":ܫܲܐܸܠ ܠܐܵܕܷܼܵܡ ܕܐܲܝܵܟܵܐ ܐ̄ܢܬܿ ܐܵܕܸܵܡ ܟܲܕܼ ܚܵܙܹ̇ܐ ܠܹܗ", "ܘܫܲܐܸܠ ܠܩܵܐܹܝܢ ܕܐܲܝܟܵܘ ܐܲܚܘܼܟ ܘܝ̇ܵܕܲܥ ܕܐܲܝܟܵܘ ܀", ":ܐܲܫܡܲܥ ܩܵܠܵܐ ܒܪܘܼܓܼܙܵܐ ܕܵܣܕܼܘܿܡ ܕܐܸܚܘܿܬܼ ܐܸܚܙܸܐ", "ܕܐܸܢ ܐܲܝܟ ܛܸܒܵܐ ܕܐܸܬܼܵܐ ܨܹܐܕܲܝ ܥܒ݂ܲܕܼܘ ܐܵܘ ܫܲܡܠܝܼܘ ܀", ":ܗܵܪܟܵܐ ܠܒܼܝܼܫܵܐ ܕܡ̣ܢ ܐܲܝܡܸܟܸܵܐ ܫܲܐܸܠ ܕܐܸܬܿܝܬܿ", "ܟܲܕܼ ܡܲܠܸܦ ܠܲܢ ܕܒܲܐܪܥܵܐ ܚܵ̇ܕܲܪ ܘܡܲܛܥܸܐ ܠܐ̄ܢܵܫܵܐ ܀", ":ܒܝܲܕܼ ܫܘܼܐܸܠܲܐ ܨܒܼܵܐ ܕܲܢܒܲܕܸܿܩ ܢܸܟܼܠܹܗ ܕܒܼܝܼܫܵܐ", "ܕܡܹܐܟܲܠ ܩܲܪܨܵܐ ܡܪܲܟܸܿܒܼ ܟܠܫܵܥ ܥܲܠ ܙܲܕܿܝܼܩܹ̈ܐ ܀", "ܗܵܐ ܣܵܡ̣ܬܿ ܠܸܒܵܟ ܥܲܠ ܥܲܒܼܕܿܝ ܐܝܼܘܿܒܼ ܓܠ̣ܵܝܗܝ ܚܘܼܫܵܒܹܗ:", "ܕܠܲܝܬܿ ܐܲܟܼܘܵܬܹܗ ܕܬܲܡܝܼܡ ܘܲܬܼܪܝܼܨ ܘܲܡܝܲܩܲܪ ܠܝܼ ܀", ":ܦܲܢܝܼ ܒܝܼܫܵܐ ܠܘܵܬܼ ܒܵܪܘܿܝܵܐ ܠܵܘ ܒܲܪ̄ܬܼ ܩܵܠܵܐ", "ܚܘܼܫܵܒܼ ܢܸܟܼܠܹܗ ܨܒܼܵܐ ܕܢܼܟܼܬܸܿܒܼ ܠܲܢ ܒܝܲܕܼ ܦܘܼܢܵܝܹܗ ܀", ":ܐܲܢ̄ܬܿ ܠܲܡ ܐܲܓܸܿܢܬܿ ܐܝܼܕܼܵܐ ܕܪ̈ܲܚܡܹܐ ܥܲܠ ܩܸܢܝܵܢܵܘ̈ܗܝ", "ܘܲܒܼܥܘܼܕܼܪܵܢܵܟ ܩܢܸܐ ܚܘܼܠܡܵܢܵܐ ܘܟܲܗܝܼܢ ܒܐܲܪܥܵܐ ܀", ":ܒܚܲܝܠܵܟ ܢܵܨܲܚ ܫܡܹܗ ܒܲܒܼܪܝܼܬܼܵܐ ܐܲܝܟ ܬܲܡܝܼܡܵܐ", "ܣܲܒܼ ܥܘܼܕܼܪܵܢܵܟ ܘܗܵܐ ܡܸܬܼܓܲܢܸܐ ܡ̣ܢ ܟܠ ܒܲܪܢܵܫ ܀", ":ܒܚܲܝܠܵܟ ܢܵܨ̇ܚ ܫܡܹܗ ܒܲܒܼܪܝܼܬܼܵܐ ܐܲܝܟ ܬܲܡܝܼܡܵܐ", "ܣܲܒܼ ܥܘܼܕܼܪܵܢܵܟ ܘܗܵܐ ܡܸܬܼܓܲܢܸܐ ܡ̣ܢ ܟܠ ܒܲܪܢܵܫ ܀", ":ܢܲܚܬܵܐ ܕܪ̈ܲܚܡܹܐ ܦܪܝܼܣ ܥܲܠ ܐܝܼܘܿܒܼ ܐܲܝܟ ܬܲܟܼܣܝܼܬܼܵܐ", "ܬܠܝܼ ܝܲܡܝܼܢܵܟ ܘܗܵܐ ܡܸܬܼܓܼܠܝܵܐ ܣܲܢܝܘܼܬܼ ܢܲܦܫܹܗ ܀", ":ܕܲܗܒܼܵܐ ܕܡܸܠܬܼܵܟ ܩܪܝܼܡ ܥܲܠ ܙܹܐܦܵܐ ܕܣܲܢܝܘܼܬܼ ܢܲܦܫܹܗ", "ܘܒܹܗ ܡܸܬܼܩܲܒܲܠ ܢܚܵܫܹܗ ܟܲܣܝܵܐ ܒܲܓܼܡܘܼܬܼ ܕܲܗܒܼܵܐ ܀", ":ܗܲܒܼܠܝܼ ܕܐܸܒܼܩܹܝܘܗܝ ܒܚܘܼܣܪܵܢ ܢܸܟܼܣܵܘ̈ܗܝ ܐܲܝܟ ܕܲܒܼܟܼܘܼܪܵܐ", "ܘܐܸܓܼܠܹܝܘܗܝ ܠܙܹܐܦܵܐ ܕܪܲܦܝܘܼܬܼ ܢܲܦܫܹܗ ܕܠܵܘ ܫܲܪܝܼܪܵܐ ܗ̄ܘ̣ ܀", ":ܒܟܼܗܝܼܢܘܼܬܹܗ ܚܠܝܼܡ ܪܸܥܝܵܢܹܗ ܘܠܵܐ ܡܸܬܼܪܲܦܸܐ", "ܒܪܲܒܿܘܼܬܼ ܢܸܟܼܣܵܘ̈ܗܝ ܪܵܡ̇ܐ ܪܘܼܚܹܗ ܐܲܝܟ ܫܲܪܝܼܪܵܐ ܀", ":ܡ̣ܢ ܡ̇ܝܘܿܬܹ̈ܐ ܗ̄ܘ̣ ܠܒܼܝܼܫܲܝ̈ ܚܲܫܹ̈ܐ ܓܒܼܝܼܠ ܡ̣ܢ ܥܲܦܪܵܐ", "ܘܐܸܢ ܥܵܒܼܲ݁ܪ ܒܹܗ ܢܲܗܪܵܐ ܕܨܸܢ̈ܥܵܬܼܝ ܡܼܬܿܬܿܪܸܐ ܡܸܕܼܪܹܗ ܀", ":ܦܬܲܚ ܠܝܼ ܬܲܪܥܵܐ ܕܐܸܥܘܿܠ ܨܹܐܕܼܵܘܗܝ ܒܝܲܕܼ ܩܲܛܝܼܢܘܼܬܼܝ", "ܘܡܲܬܼܘܲܗ ܐ̄ܢܵܐ ܠܹܗ ܒܛܸܒܹ̈ܐ ܒܝܼܫܹ̈ܐ ܘܙܵܐܲܥ ܠܸܒܸܿܗ ܀", ":ܠܲܝܬܿ ܡ̇ܝܘܿܬܼܵܐ ܕܠܵܐ ܟܵܪܝܵܐ ܠܹܗ ܒܐܲܒܼܕܵܢ ܢܸܟܼܣܵܘ̈ܗܝ", "ܘܠܲܝܬܿ ܚܵܫ̇ܘܿܫܵܐ ܕܠܵܐ ܡܸܬܼܪܲܦܸܐ ܒܛܸܒܵܐ ܒܝܼܫܵܐ ܀", ":ܗܵܠܹܝܢ ܗܘ̤ ܒܹܗ ܡܸܬܼܚܲܫܲܒܼ ܗ̄ܘ̣ܵܐ ܐܵܟܹ̇ܿܠ ܩܲܪܨܵܐ", "ܘܠܵܘ ܥܲܡ ܡ̇ܪܹܗ ܥܢܸܐ ܗ̄ܘ̣ܵܐ ܡܡܲܠܲܠ ܗܵܘ̇ ܡܲܪܵܚܵܐ ܀", ":ܚܲܝܠܵܐ ܕܡܸܠܹ̈ܐ ܪܫܝܼܡ ܒܲܟܼܬܵܒܹ̈ܐ ܐܲܝܟ ܗܵܘ̇ ܕܲܗ̤ܘܲܝ̈", "ܠܵܐ ܕܹܝܢ ܡܲܠܸܠ ܟܲܣܝܵܐ ܡܸܡܬܼܘܿܡ ܥܲܡ ܡ̇ܪܘܿܕܼܵܐ ܀", ":ܒܪܸܡܙܵܐ ܝܲܗ̣̄ܒܼ ܠܹܗ ܐܲܬܼܪܵܐ ܠܒܼܝܼܫܵܐ ܒܙܵܘܥܹ̈ܐ ܟܣܲܝܵܐ", "ܐܲܝܟ ܡ̇ܐ ܕܣܵܥܲ݁ܪ ܨܹܝܕܼ ܪ̈ܘܼܚܵܢܹܐ ܟܲܕܼ ܡܸܫܬܲܠܚܝܼܢ ܀", ":ܓܠ̣ܵܐ ܠܹܗ ܪܸܡܙܵܐ ܠܵܐܟܹ̇ܠ ܩܲܪܨܵܐ ܩܲܛܝܼܢܵܐܝܼܬܼ", "ܕܗܵܐ ܡܲܫܠܲܡ ܠܵܟ ܟܠܡܵܐ ܕܲܩܢܸܐ ܐܝܼܘܿܒܼ ܒܐܲܪܥܵܐ ܀", ":ܚܙ̣ܵܐ ܡ̇ܪܘܿܕܼܵܐܬ ܕܐܲܗܡܝܼ ܛܵܒܼܵܐ ܡ̣ܢ ܒܲܪ ܒܲܝܬܹܿܗ", "ܘܟܲܢܸܫ ܚܲܝܠܵܘ̈ܗܝ ܐܲܝܟ ܕܠܲܩܪܵܒܼܵܐ ܠܘܼܩܒܲܠ ܐܝܼܘܿܒܼ ܀", ":ܒܝܲܕܼ ܩܸܢܝܵܢܵܘ̈ܗܝ ܣܒ݂ܲܪ ܡܲܪܵܚܵܐ ܕܡܲܪܗܸܒܼ ܗ̄ܘ̣ܵܐ ܠܹܗ", "ܘܒܲܐܒܼܕܵܢ ܢܸܟܼܣܵܘ̈ܗܝ ܒܥ̣ܵܐ ܕܲܢܪܲܦܸܐ ܠܒܸܢܝܵܢ ܢܲܦܫܹܗ ܀", ":ܠܵܐ ܝܵ̇ܕܲܥ ܗ̄ܘ̣ܵܐ ܕܠܝܼܚ ܒܲܚܣܵܡܵܐ ܕܠܘܼܩܒܲܠ ܟܹܐܢܹ̈ܐ", "ܕܠܵܐ ܕܵܠܲܚ̇ ܠܵܗ̇ ܠܫܲܦܝܘܼܬܼ ܢܲܦܫܹܗ ܩܵܠ ܚܘܼܣܪܵܢܵܐ ܀", ":ܐܲܝܟ ܚܵܫܘܿܫܵܐ ܚܵܐܲ݁ܪ ܗ̄ܘ̣ܵܐ ܒܹܗ ܪܦܸܐ ܪܥܝܵܢܵܐ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܚܵܣܹ̇ܢ ܚܲܫܵܘ̈ܗܝ ܒܝܲܕܼ ܕܘܼܡܣܵܢܹܗ ܀", ":ܠܵܘ ܟܲܣ̈ܝܵܬܼܵܐ ܕܒܸܠܵܐ ܒܵܕܹܩ ܐܲܝܟ ܒܵܪܘܿܝܵܐ", "ܘܠܵܐ ܚܘܼܫܵܒܼܵܐ ܕܢܲܦܫܵܐ ܒܵܨܹ̇ܐ ܐܲܝܟ ܝܵ̇ܕܲܥ ܟܠ ܀", ":ܘܐܸܠܘܼ ܡܦܵܣ ܗ̄ܘ̣ܵܐ ܩܕܼܵܡ ܬܲܟܼܬܿܘܼܫܵܐ ܕܡܲܚܵܒܼ ܚܵܐܹ̇ܒܼ", "ܠܵܐ ܢܵܚܹ̇ܬܼ ܗ̄ܘ̣ܵܐ ܠܪܲܪܵܐ ܩܲܫܝܵܐ ܕܥܲܡ ܙܲܕܲܝܼܩܵܐ ܀", ":ܒܠܵܐ ܝܼܕܲܥܬܼܵܐ ܙܲܝܹܢ ܢܲܦܫܹܗ ܘܥܲܠ̣ ܠܲܩܪܵܒܼܵܐ", "ܘܫܲܪܝܼ ܕܢܸܫܕܸܿܐ ܓܹܐܪܵܐ ܕܚܸܡܬܹܗ ܒܩܸܢܝܵܢ ܟܹܐܢܵܐ ܀", ":ܗܘ̤ܵܐ ܠܲܡ ܝܵܘܡ̇ܐ ܕܲܟܼܢܝܼܫܝܼܢ ܒܹܗ ܝܲܠܕܵܘ̈ܗܝ ܕܐܝܼܘܿܒܼ", "ܘܡܲܠܲܐܟ ܒܝܼܫܵܐ ܐܲܝܬܿܝܼ ܣܒܲܪܬܼܵܐ ܕܓܼܝܣܵܐ ܕܲܢܦܲܠ̣ ܀", ":ܐ̄ܬܼܵܐ ܐܝܼܙܓܲܕܵܐ ܠܘܵܬܼ ܙܲܕܼܝܼܩܵܐ ܘܲܪܗܝܼܒܼ ܩܵܠܵܐ", "ܕܢܲܬܼܘܲܗ ܡܸܢܫܹܠܝ ܠܠܸܒܵܐ ܬܩܢܵܐ ܒܛܸܒܵܐ ܪܗܝܼܒܼܵܐ ܀", ":ܢܦ݂ܲܠܪ ܠܲܡ ܓܲܝܣܵܐ ܘܲܕܒܲܪ ܬܵܘܪܹ̈ܐ ܥܲܡ ܐܲܬܵܢܹ̈ܐ", "ܘܡܝܼܬܼܘ ܐܲܟܵܪܹ̈ܐ ܘܪ̈ܵܥܵܘܵܬܼܵܐ ܒܪܘܓܼܙܵܐ ܩܲܫܝܵܐ ܀", ":ܪܲܟܸܿܒܼ ܒܝܼܫܵܐ ܥܸܠܬܼܵܐ ܕܢܲܛܥܸܐ ܒܲܫܡܵܐ ܕܓܼܝܼܣܵܐ", "ܘܚܵܘܝܼ ܫܹܐܕܵܐ ܐܲܝܟ ܫܲܒܵܝܹ̈ܐ ܕܢܦ݂ܲܠܘ ܘܲܕܼܒܲܪܘ ܀", ":ܐ̄ܢܵܐ ܠܲܡ ܒܲܠܚܘܿܕܼ ܦܸܠ̇ܛܹܬܼ ܡܸܢܹܗ ܕܓܼܝܣܵܐ ܕܲܢܦܲܠ", "ܘܐܸܬܹܿܝܬܼ ܕܐܸܬܼܢܸܐ ܡܸܕܹܿܡ ܕܲܓܼܕܲܫ ܕܠܵܐ ܚܵܘܣܵܢܵܐ ܀", ":ܘܥܲܕܼ ܩܲܕܼܡ̇ܝܵܐ ܡܲܫܸܠܸܡ ܛܸܒܵܐ ܕܓܼܝܣܵܐ ܕܢܲܦܲܠ", "ܡܲܛܝܼ ܐ̄ܚܪܹܢܵܐ ܘܲܛܥܝܼܢ ܛܸܒܵܐ ܕܥܵܢܹ̈ܐ ܕܐܸܒܼܕܲܬ̤ ܀", ":ܢܘܼܪܵܐ ܕܪܵܘܡ̇ܐ ܢܸܦܠܲܬ̤ ܡ̣ܢ ܫܹܠܝ ܒܲܕܼܡܘܼܬܼ ܒܲܪܩܵܐ", "ܘܝܸܩܕܲܬ̤ ܥܵܢ̈ܐ ܘܪ̈ܵܥܵܘܵܬܼܵܐ ܒܫܲܠܗܹܒܼܝܼܬܼܵܐ ܀", ":ܐ̄ܢܵܐ ܠܲܡ ܒܲܠܚܘܿܕܼ ܦܵܫܹ̇ܬܼ ܬܲܡ̇ܢ ܕܐܲܝܬܸܿܐ ܣܒܲܪܬܼܵܐ", "ܕܠܵܘ ܟܹܐܢܵܐܝܼܬܼ ܣܥܲܪ ܒܵܪܘܿܝܵܐ ܨܹܝܕܼ ܩܸܢܝܵܢܲܝ̈ܟ ܀", ":ܚܘܼܒܼܠܹ̈ܐ ܒܝܼܫܹ̈ܐ ܦܲܪ̣ܥܵܟ ܡ̇ܪܵܟ ܚܠܵܦ ܙܸܕܼܩܵܬܼܟ", "ܕܐܲܚܸܬܼ ܢܘܼܪܵܐ ܘܓܼܡܲܪ ܥܵܢܹ̈ܐ ܕܠܵܐ ܚܵܣܵܢܵܐ ܀", ":ܐܘܿ ܠܲܢܟܼܝܼܠܵܐ ܕܲܛܡ݂ܲܪ ܦܲܚܹ̈ܐ ܘܟܲܣܝܼ ܐܸܢܘܼܢ", "ܕܠܵܐ ܢܸܬܼܝܲܕܼܥܘܼܢ ܠܐܲܝܢܵܐ ܕܪܵܕܹܐ ܬܲܡܝܼܡܵܐܝܼܬܼ ܀", ":ܫܲܓܼܫܹܗ ܠܐܵܐܲܪ ܘܐܵܣܸܦ ܢܘܼܪܵܐ ܘܐܵܘܩܸܕܼ ܥܵܢ̈ܐ", "ܘܩܵܡ̣ ܕܲܢܨܲܚܸܐ ܒܥܵܘ̣ܠܵܐ ܕܲܣܥ݂ܲܪ ܠܡܵܪܹܗ ܕܐܝܼܘܿܒܼ ܀", ":ܗܘ̤ ܠܲܡ ܐܲܚܸܡ ܢܘܼܪܵܐ ܕܝܼܠܹܗ ܘܝܸܩܕܲܬ̤ ܥܲܢ̈ܐ", "ܘܠܵ ܐܩܸܨ ܠܵܟ ܕܸܒܼܚܹ̈ܐ ܕܟܲܝܹ̈ܐ ܕܲܡܩܲܪܸܒܼ ܗ̣̄ܘܲܝܬܿ ܀", ":ܠܵܫ ܫܠܸܡ ܛܸܒܵܐ ܕܝܲܩܕܵܢ ܥܵܢܹ̈ܐ ܘܪ̈ܵܥܵܘܬܼܵܐ", "ܘܐܸܬܼܵܐ ܐ̄ܚܪܹܢܵܐ ܕܛܲܥܝܼܢ ܛܸܒܵܐ ܕܓܼܡܠܹ̈ܐ ܕܐܸܒܲܕܼܘ ܀", ":ܬܠܵܬܼ ܠܲܡ ܓܘܼܕܲܝܼ̈ܢ ܗܘ̤ܵܘ ܟܲܠܕܵܝܹ̈ܐ ܠܲܬܼܠܵܬܼ ܪ̈ܘܼܚܝܼܢ", "ܘܲܕܼܒܲܪܘ ܓܼܡܠܹ̈ܐ ܘܲܩܛܲܠܘ ܐ̄ܢܵܫܵܐ ܘܐܸܠܵܐ ܗ̄ܘ̣ ܦܵܫܹ̇ܬܼ ܀", ":ܬܠܵܬܼܵܐ ܓܹܐܪ̈ܝܼܢ ܫܕܼܵܐ ܡ̇ܪܘܿܕܼܵܐ ܒܛܸܒܹܿ̈ܐ ܬܠܵܬܼܵܐ", "ܘܠܵܐ ܒܸܪܨܲܬ̤ ܒܹܗ ܚܕܼܵܐ ܠܘܿܠܝܼܬܼܵܐ ܒܙܲܝܢܹܗ ܕܐܝܼܘܿܒܼ ܀", ":ܬܠܵܬܼ ܣܲܒܼܪ݁ܵܬܼܵܐ ܡܥܝܼܩܵܢ̈ܝܵܬܼܵܐ ܐܲܦܸܠ ܒܐܸܕܼܢܵܘ̈ܗܝ", "ܘܠܵܐ ܐܸܬܿܕܲܠܚܲܬ̤ ܫܲܦܝܘܼܬܼ ܢܲܦܫܹܗ ܒܬܸܛܪܹܗ ܕܒܼܝܼܫܵܐ ܀", ":ܬܠܵܬܼܵܐ ܥܘܼܩܣܝܼ̈ܢ ܚܲܠܸܦ ܘܲܡ̣ܚܵܝܗܝ ܒܫܸܡܥܹ̈ܐ ܬܠܵܬܼܵܐ", "ܘܠܵܐ ܦܸܧܚܲܬ̤ ܒܹܗ ܡܸܪܲܬܼ ܒܦܲܓܼܪܹܗ ܕܐܝܼܘܿܒܼ ܀", ":ܬܠܵܬܼ ܙܲܒܼ̈ܢܵܬܼܵܐܬ ܐܲܥܸܠ ܒܲܚܪܹܗ ܒܟܼܘܼܪ ܒܘܼܚܪܵܢܵܐ", "ܘܚܵܘܝܼ ܫܘܼܦܪܹܗ ܕܲܗܒܼܵܐ ܕܢܲܦܫܹܗ ܕܲܟܼܡܵܐ ܢܲܗܝܼܪ ܀", ":ܐܲܫܒܿܝܼ ܬܵܘܪܹ̈ܐ ܘܐܵܘܩܸܕܼ ܥܵܢ̈ܐ ܘܲܕܼܒܲܪ ܓܼܡܠܹ̈ܐ", "ܬܠܵܬܼܵܐ ܢܸܫܒܿܝܼ̈ܢ ܘܦܲܣܸܩ ܐܸܢܘܿܢ ܩܲܠܝܼܠ ܓܸܦܹ̈ܐ ܀", ":ܬܠܵܬܼ ܙܲܒܼܢܵܬܼ̈ܐ ܢܚܸܬܼ ܠܐܵܓܼܘܿܢܵܐ ܐܲܬܼܠܹܝܛ ܥܵܘ̣ܠܵܐ", "ܘܒܲܬܼܠܵܬܲܝ̈ܗܹܝܢ ܣܠܸ̣݂ܩ ܟܲܕܼ ܒܲܗܝܼܬܼ ܕܠܵܐ ܙܵܟܼܘܼܬܼܵܐ ܀", ":ܗ̤ܘܲܝ̈ ܨܸܢܥܵܬܹ̈ܗ ܒܲܛܝܼ̈ܠܵܬܼܵܐ ܠܘܵܬܼ ܬܲܡܝܼܡܵܐ", "ܘܠܵܐ ܐܸܬܼܥܲܪܩܲܠ ܒܲܡܨܝܼ̈ܕܵܬܼܵܐ ܕܐܘܼܡ̇ܢܘܼܬܹܗ ܀", ":ܚܵܒܼ݂ ܒܐܵܓܼܘܿܢܹ̈ܐ ܬܠܵܬܼܵܐ ܕܲܥܒ݂ܲܕܼ ܐܵܟܹ̇ܠܩܲܪܨܵܐ", "ܘܚܲܠܸܦ ܙܲܝܢܵܐ ܘܚܲܕܸܿܬܼ ܕܵܪܵܐ ܕܲܟܼܒܲܪ ܢܸܙܟܸܿܐ ܀", ":ܒܢܘܼܪܵܐ ܕܚܸܡܬܹܗ ܡܸܬܼܓܵܘܙܲܠ ܗ̄ܘ̣ܵܐ ܗܵܘ̇ ܚܲܣܵܡܵܐ", "ܕܒܲܐܝܠܹܝܢ ܦܘܼܪ̈ܣܹܐ ܢܙܝܼܥ ܠܐܲܬܼܠܹܝܛܵܐ ܒܝܲܕܼ ܪܘܼܛܵܢܵܐ ܀", ":ܛܢܵܢܵܐ ܕܪܘܼܓܼܙܹܗ ܫܵܓܲ̇ܪ ܗ̄ܘ̣ܵܐ ܠܵܗ̇ ܠܡܲܪܝܼܪܘܼܬܹܗ", "ܘܡܸܫܬܲܠܗܲܒܼ ܗ̄ܘ̣ܵܐ ܕܲܢܣܝܼܦ ܢܘܼܪܹܗ ܒܝܲܠܕܵܘ̈ܗܝ ܕܐܝܼܘܿܒܼ ܀", ":ܒܫܘܼܠܵܩ ܛܸܒܵܐ ܕܓܼܡܠܹ̈ܐ ܕܐܸܒܲܕܼܘ ܚܲܕܸܿܬܼ ܛܸܒܵܐ", "ܕܡܲܪܝܼܪ ܫܸܡܥܹܗ ܘܗܵܦܹ̇ܟ ܪ̈ܲܚܡܹܐ ܘܕܵܠܲܚ ܢܲܦܫܵܐ ܀", ":ܒܢܲܝܝ̈ܟ ܠܲܡ ܫܲܒܼܥܵܐ ܥܲܡ ܐܲܚܘܵܬ̈ܗܘܿܢ ܒܣܵܡܵܐ ܛܲܝܸܒܼܘ", "ܘܲܠܘܵܬܼ ܒܘܼܟܼܪܵܐ ܟܢ݂ܲܫܘ ܒܐܵܘܝܘܼܬܼܵܐ ܐܲܝܟ ܕܲܡܥܵܕܼܝܼܢ ܀", ":ܪܘܼܚܵܐ ܩܫܝܼܬܼܵܐ ܢܸܫܒܲܬ̤ ܡܸܢܫܹܠܝ ܕܠܵܐ ܒܲܥܝܵܕܼܵܐ", "ܘܙܵܥ ܫܲܬܼܐܸܣܵܘ̈ܗܝ ܕܒܲܝܬܵܐ ܘܲܢܦ݂ܲܠ ܘܲܛ̣ܡܲܪ ܐܸܢܘܿܢ ܀", ":ܢܦܲܠ̣ ܬܲܛܠܝܼܠܵܐ ܘܲܛܡ݂ܲܪ ܐܸܢܘܿܢ ܠܥܸܣܪ̈ܵܬܢܲܝܗܘܿܢ", "ܘܚܲܠܸܛ ܕܸܵܡܗܘܿܢ ܥܲܡ ܟܵܣܲܝ̈ܗܘܿܢ ܒܲܣܡܵܟܲܝ̈ܗܘܿܢ ܀", ":ܠܒܹܫ ܡ̇ܪܘܿܕܼܵܐ ܐ̄ܣܟܹܿܝܡ ܚܵܘܣܵܢܵܐ ܕܢܲܛܥܸܐ ܒܐܝܼܘܿܒܼ", "ܘܒܲܕܼܡܘܼܬܼ ܪܵܚ̇ܡܵܐ ܚܵܘܝܼ ܢܲܦܫܹܗ ܒܛܸܒܵܐ ܕܲܒܼܢܵܘ̈ܗܝ ܀", ":ܠܵܐ ܠܲܡ ܡܸܡܬܼܘܿܡ ܓܸܕܼܫܲܬ̤ ܗܵܕܹܐ ܠܘܵܬܼ ܙܲܕܿܝܼܩܹ̈ܐ", "ܘܠܵܐ ܦܪ݂ܲܥ ܛܵܒܼܵܐ ܗܵܢ ܦܘܼܪܥܵܢܵܐ ܠܲܕܼܪܵܚܹ̇ܡ ܠܹܗ ܀", ":ܠܘܵܬܼܵܟ ܐܝܼܘܿܒܼ ܗ̣ܦܲܟ ܒܵܪܘܿܝܵܐ ܛܲܟܼܣܵܐ ܕܪ̈ܲܚܡܵܘܗܝ", "ܘܠܵܐ ܚܓܲܛ ܪ̈ܲܚܡܹܐ ܒܪܘܼܓܼܙܵܐ ܕܐܲܝܬܿܝܼ ܥܲܠ ܩܸܢܝܵܢܲܝ̈ܟ ܀", ":ܠܵܐ ܣܸܦܩܲܬ̤ ܠܹܗ ܕܐܵܘܩܸܕܼ ܥܵܢ̈ܟ ܘܐܲܫܒܿܝܼ ܓܲܡܠܲܝ̈ܟ", "ܘܐܸܫܕܼ ܚܸܡܬܹܗ ܥܲܠ ܝܵܪ̈ܘܿܬܲܝܟ ܘܩܲܛܸܠ ܐܸܢܘܿܢ ܀", ":ܠܵܘ ܟܹܐܢܵܐܝܼܬܼ ܣܥ݂ܲܪ ܒܵܪܘܿܝܵܐ ܕܲܛܠ݂ܲܡ ܥܲܡܠܝ̈ܟ", "ܘܢܸܗܘܸܐ ܕܲܐ̄ܚܪܹܝܢ ܣܥ̣ܵܐ ܥܲܠ ܝܲܠܕܲܝ̈ܟ ܡܨܸܐ ܗ̄ܘ̣ܵܐ ܕܢܸܟܼܠܹܝܘܗܝ ܀", ":ܐܸܢܗܘ̤ ܕܫܲܪܝܼܪ ܚܘܼܒܹܿܗ ܨܹܐܕܲܝܟ ܥܲܠ ܡ̇ܢ ܐܲܗܡܝܼ", "ܘܐܸܢ ܟܹܐܢܵܐܝܼܬܼ ܦܵܪܲܥ ܥܲܡܠܹ̈ܐ ܠܡܵܢ ܐܲܥܘܸܠ ܒܵܟ ܀", ":ܐܘܿ ܠܲܢܟܼܝܼܠܵܐ ܕܠܵܐ ܣܸܦܩܲܬ̤ ܠܹܗ ܚܲܪܒܵܐ ܕܐ̄ܢܵܫܵܐ", "ܘܫܲܪܝܼ ܕܢܹܐܫܘܿܕܼ ܡܸܪܲܬܼ ܪܘܼܓܼܙܹܗ ܥܲܠ ܒܵܪܘܿܝܵܐ ܀", ":ܗܘ̤ ܠܲܡ ܐܲܫܸܒܼ ܪܘܼܚܵܐ ܕܪܘܼܓܼܙܵܐ ܘܩܲܛܸܠ ܝܲܠܕܲܝ̈ܟ", "ܘܲܕܼܣܵܥܹ̇ܐ ܠܵܟ ܒܥܹ̇ܐ ܕܲܢܥܝܼܩܵܟ ܒܝܲܕܼ ܝܵܪ̈ܘܿܬܲܝܟ ܀", ":ܒܕܲܪܵܐ ܕܲܒܼܢܵܘ̈ܗܝ ܣܒܲܪ݂ ܡ̇ܪܘܿܕܼܵܐ ܕܚܵܣܹ̇ܝܢ ܗ̄ܘ̣ܵܐ ܠܹܗ", "ܕܕܲܡ ܥܵܨܹ̇ܐ ܠܹܗ ܚܘܼܒܹܿܗ ܕܝܲܠܕܵܘ̈ܗܝ ܘܡ̇ܘܠܸܕܼ ܪܸܛܢܵܐ ܀", ":ܠܚܲܪܬܼܵܐ ܢܲܛܪܹܗ ܐܵܟܹ̇ܠܩܲܪܨܵܐ ܠܕܵܪܵܐ ܩܲܫܝܵܐ", "ܕܝܵ̇ܕܲܥ ܕܐܲܣܝܼܪ ܚܘܼܒܵܐ ܕܐ̄ܢܵܫܵܐ ܠܘܵܬܼ ܝܲܠܕܲܝ̈ܗܘܿܢ ܀", ":ܬܠܵܬܼܵܐ ܩܪ̈ܵܒܹܐ ܥܒ݂ܲܪ ܡ̇ܪܘܿܕܼܵܐ ܥܲܡ ܙܲܕܿܝܼܩܵܐ", "ܘܒܲܪܒܼܝܼܥܵܝܵܐ ܣܲܦܸܩ ܓܹܐܪ̈ܵܘܗܝ ܘܩܵܡ̣ ܟܲܕܼ ܒܲܗܝܼܬܼ ܀", ":ܒܗܵܢ ܬܲܟܼܬܿܘܼܫܵܐ ܬܠܸܐ ܗ̄ܘ̣ܵܐ ܣܲܒܼܪܹܗ ܘܲܡܣܲܟܸܿܐ ܗ̄ܘ̣ܵܐ", "ܕܫܸܡ ܨܘܿܚܝܼܬܼܵܐ ܢܸܫܡܲܜܥ ܒܲܠܚܘܿܕܼ ܘܢܸܙܟܹܿܝܘܗܝ ܠܐܝܼܘܿܒܼ ܀", ":ܠܵܐ ܓܹܝܪ ܣܸܠܩܲܬ̤ ܪܸܓܲܬܼ ܢܲܦܫܹܗ ܠܘܵܬܼ ܫܘܼܠܵܡܵܐ", "ܘܠܵܐ ܐܲܢܝܼܚܹܗ ܗܵܘ̇ ܬܲܡܝܼܡܵܐ ܒܫܸܡ ܨܘܿܚܝܼܬܼܵܐ ܀", ":ܐܘܿ ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ ܕܲܟܼܡܵܐ ܚܲܡܣܸܢ", "ܘܠܵܐ ܐܸܬܼܪܲܦܝܼ ܒܝܲܕܼ ܨܸܢ̈ܥܵܬܹܗ ܕܲܒܼܠܕܲܪܵܐ ܀", ":ܐܘܿ ܡ̇ܝܘܿܬܼܵܐ ܠܒܼܝܼܫ ܗܲܕܵܡܹ̈ܐ ܕܲܙܟܼܵܐ ܠܚܲܫܹ̈ܐ", "ܐܘܿ ܒܸܣܪܵܐ ܕܐܸܚܲܪ ܕܵܪܵܐ ܥܲܡ ܪܘܼܚܵܢܵܐ ܀", ":ܐܘܿ ܒܲܪ ܐܵܕܼܵܡ ܥܲܦܪܵܐ ܕܐܲܪܥܵܐ ܕܲܛܥ̣ܵܐ ܟܝܵܢܹܗ", "ܘܠܵܐ ܦܲܟܿܗܬܹܗ ܪܸܚܡܲܬܼ ܝܲܠܕܸܵܘ̈ܗܝ ܠܚܘܼܒܵܐ ܕܡ̇ܪܹܗ ܀", ":ܐܘܿ ܪܸܥܝܵܢܵܐ ܟܕܼܝܼܢ ܥܲܡ ܚܲܫܹ̈ܐ ܕܡ̇ܝܘܿܬܼܘܼܬܼܵܐ", "ܕܠܵܐ ܐܸܬܼܪܲܦܝܼ ܒܚܲܫܵܐ ܕܲܒܼܢܵܘ̈ܗܝ ܠܘܵܬܼ ܪܘܼܛܵܢܵܐ ܀", ":ܐܘܿ ܐܵܕܼܵܡܘܿܣ ܕܦܲܠܚܹ݂ܗ ܒܝܼܫܵܐ ܩܫܲܝ̈ܵܐ", "ܘܠܵܐ ܐܸܬܼܪܲܟܲܟ ܒܲܫܡܘܼ̈ܥܵܬܼܵܐ ܡܥܝܼܢ̈ܝܝܵܬܼܵܐ ܀", ":ܠܵܘ ܠܲܟܼܝܵܢܹܗ ܛܥ̣ܵܐ ܡ̇ܝܘܿܬܼܵܐ ܒܚܲܫܹ̈ܐ ܕܲܣܒܹܲܠ", "ܘܠܵܘ ܐܲܝܟ ܣܵܢܹ̇ܐ ܚܘܼܒܵܐ ܕܲܒܼܢܵܘ̈ܗܝ ܠܵܐ ܪܲܛܸܢ ܗ̄ܘ̣ܵܐ ܀", ":ܚܵܐܹ̇ܫ ܗ̄ܘ̣ܵܐ ܓܹܝܪ ܒܚܲܫܹ̈ܐ ܕܲܒܼܢܵܘ̈ܗܝ ܘܲܕܼܩܸܢܝܵܢܵܘ̈ܗܝ", "ܘܡܲܬܼܒܲܝܲܐ ܗ̄ܘ̣ܵܐ ܒܪܸܚܡܲܬܼ ܡ̇ܪܹܗ ܘܠܵܐ ܡܸܬܼܪܲܦܸܐ ܀", ":ܚܘܼܒܵܐ ܒܚܘܼܒܵܐ ܦܲܚܼܡ ܐܝܼܘܿܒܼ ܐܲܝܟ ܦܵܪܘܿܫܵܐ", "ܘܲܥܠ݂ܲܒܼ ܚܘܼܒܵܐ ܕܪܸܚܡܲܬܼ ܡ̇ܪܹܗ ܠܚܘܼܒܵܐ ܕܲܒܼܢܵܘ̈ܗܝ ܀", ":ܐܲܟܼܪܝܼ ܣܲܓܿܝܼ ܥܲܠ ܩܸܢܝܵܢܵܘ̈ܗܝ ܘܠܵܐ ܪܲܛܸܢ ܗ̄ܘ̣ܵܐ", "ܚܲܫ̣ ܥܲܠ ܝܲܠܕܼܵܘ̈ܗܝ ܘܒܲܝܲܐ ܚܲܫܹܗ ܒܪܸܚܡܲܬܼ ܡ̇ܪܹܗ ܀", ":ܨܪܵܐ ܠܲܦܪܝܼܣܵܐ ܬܲܟܼܣܝܼܬܼ ܦܲܓܼܪܹܗ ܘܣܲܦܲܪ ܣܲܥܪܹܗ", "ܘܠܵܐ ܨܪܵܐ ܠܸܒܹܿܗ ܒܝܲܕܼ ܦܘܼܠܵܓܼܵܐ ܕܥܲܠ ܒܵܪܘܿܝܹܗ ܀", ":ܥܲܪܛܸܠ ܢܸܦܩܹ̇ܬܼ ܟܲܕܼ ܐܸܬܼܝܲܠܕܹܿܬܼ ܐܸܡ̣ܲܪ ܟܹܐܢܵܐ", "ܘܥܲܪܛܸܠ ܐܸܗܦܘܿܟ ܕܠܵܐ ܬܲܟܼܣܝܼܬܼܵܐ ܐܲܝܟ ܡ̇ܐ ܐܸܬܹܿܝܬܼ ܀", ":ܐܲܠܵܗܝ ܝܲܗ̣̄ܒܼ ܠܝܼ ܘܲܗ̣ܦܲܟ ܫܲܩ̣ܠܹܗ ܫܲܠܝܼܛ ܪܸܡܙܹܗ", "ܫܡܹܗ ܢܸܬܼܒܲܪܲܟ ܡ̣ܢ ܩܸܢܝܵܢܵܘ̈ܗܝ ܥܲܠ ܟܠ ܕܲܒܼܪ̣ܵܐ ܀", ":ܦܪܲܥ ܬܲܡܝܼܡܵܐ ܩܵܠ ܬܵܘܕܲܝܼܬܼܵܐ ܚܠܵܦ ܝܵܪ̈ܘܿܬܼܵܘܗܝ", "ܘܚܲܬܸܿܡ ܡ̇ܪܹܗ ܥܲܠ ܚܘܼܡܣܵܢܹܗ ܕܠܵܐ ܚ̣ܟܵܐ ܘܪܲܛܸܢ ܀", ":ܫܠܸܡ̣ ܬܲܟܼܬܿܘܼܫܵܐ ܕܡ̇ܘܬܵܐ ܕܲܒܼܢܵܘ̈ܗܝ ܘܲܕܼܩܸܢܝܵܢܵܘ̈ܗܝ", "ܘܫܲܪܝܼ ܡܚܲܕܸܿܬܼ ܙܲܝܢܵܐ ܐ̄ܚܪܹܢܵܐ ܠܐܲܒܼܕܵܢ ܦܲܓܼܪܵܐ ܀", ":ܒܢܘܼܪܵܐ ܕܪܘܼܓܼܙܹܗ ܡܸܫܬܲܢܲܩ ܗ̄ܘ̣ܵܐ ܠܘܼܩܒܲܠ ܐܝܼܘܿܒܼ", "ܕܐܲܝܢܵܐ ܦܲܚܵܐ ܢܥܲܡܸܩ ܢܸܛܡܘܿܪ ܠܩܲܠܝܼܠܘܼܬܹܗ ܀", ":ܐܸܒܼܠܵܐ ܗ̄ܘ̣ ܪܲܒܵܐ ܐܸܢ ܙܵܟܹ̇ܐ ܠܝܼ ܥܲܦܪܹܗ ܕܐܵܕܼܵܐ", "ܘܡܲܗܸܠ ܓܵܚܹ̇ܟ ܒܲܪ ܕܚܝܼܚܵܐ ܥܲܠ ܪܘܼܚܵܢܵܐ ܀", ":ܫܒܹ̇ܝܬܼ ܩܸܢܝܵܢܵܘ̈ܗܝ ܘܠܲܒܸܿܒܼ ܢܲܦܫܹܗ ܒܬܼܘܼܟܼܠܵܢ ܡ̇ܪܹܗ", "ܩܸܛ̇ܠܹܬܼ ܠܲܒܼܢܵܘ̈ܗܝ ܘܒܲܪܸܟ ܠܲܫܡܹܗ ܕܗܘ̤ ܝܲܗ̣̄ܒܼ ܘܲܢܣ݂ܲܒܼ ܀", ":ܝܸܕܼܥܹ̇ܬܼ ܡܸܟܹܿܝܠ ܕܠܵܐ ܡܸܬܼܪܲܦܸܐ ܒܒܲܪ̈ܵܝܵܬܼܵܐ", "ܘܠܵܐ ܡܸܚܸܫ ܠܹܗ ܟܹܐܒܵܐ ܕܝܲܠ̈ܕܵܘܗܝ ܐܲܝܟ ܕܲܩܢܘܿܡܹܗ ܀", ":ܠܗܲܝܟܲܠ ܦܲܓܼܪܹܗ ܙܵܕܹܩ ܡܸܟܹܿܝܠ ܕܐܸܩܪܘܿܒܼ ܘܐܸܣܬܿܘܿܪ", "ܕܐܸܢ ܠܵܐܚܵܐܹ̇ܫ ܒܝܲܕܼ ܗܲܕܵܡ̇ܘ̈ܗܝ ܠܵܐ ܡܸܬܼܪܦܸܐ: ܀", ":ܗܵܠܹܝܢ ܗܘ̤ ܒܹܗ ܡܸܬܼܚܲܫܲܕܼ ܗ̄ܘ̣ܵܐ ܥܵܘ̇ܠܵܐܝܼܬܼ", "ܕܢܲܝܬܸܿܐ ܠܓܸܠܝܵܐ ܪܸܓܼܬܼ ܢܸܟܼܠܹܗ ܡܸܬܼܝܲܐܲܒܼ ܗ̄ܘ̣ܵܐ ܀", ":ܓܠ̣ܵܝܗܝ ܒܵܪܘܿܝܵܐ ܠܢܸܟܼܠܹܗ ܟܲܣܝܵܐ ܒܝܲܕܼ ܗܵܝ̇ ܕܐܲܟܼܬܸܿܒܼ", "ܕܐܸܬܼܵܐ ܐܵܦ ܗܘ̤ ܥܲܡ ܙܲܕܿܝܼܩܹ̈ܐ ܩܕܼܵܡ ܐܲܠܵܗܵܐ ܀", ":ܠܚܘܼܫܵܒܼ ܢܸܟܼܠܹܗ ܦܪܣܝܼ ܪܸܡܙܵܐ ܒܝܲܕܼ ܫܘܼܐܵܠܵܐ", "ܘܗܘ̤ ܠܹܗ ܐܲܟܸܿܣ ܒܝܲܕܼ ܗܵܝ̇ ܕܐܸܡ݂ܲܪ ܕܚܸܕܼ̇ܪܹܬܼ ܒܐܲܪܥܵܐ ܀", ":ܗܵܐ ܣܵܡ̣ܬܿ ܠܸܒܵܟ ܥܲܠ ܥܲܒܼܕܿܝ ܐܝܼܘܿܒܼ ܐܲܫܡܲܥ ܨܹܐܕܼܵܘܗܝ", "ܕܬܲܡܝܼܡ ܘܲܬܼܪܝܝܼܨ ܘܠܲܝܬܿ ܐܲܟܼܟܵܬܹܗ ܕܲܡܝܲܩܲܪ ܠܝܼ ܀", ":ܠܵܐ ܡܸܬܼܪܲܦܸܐ ܡ̣ܢ ܟܹܐܢܘܼܬܼܵܐ ܘܬܲܡܝܼܡܘܼܬܼܵܐ", "ܘܡܲܛܸܢ ܐܲܢ̄ܬܿ ܠܝܼ ܕܐܵܘܒܸܿܕܼ ܒܐܝܼܕܲܝ̈ܟ ܠܥܲܒܼܕܵܐ ܛܵܒܼܵܐ ܀", ":ܦܲܢܝܼ ܢܟܼܠܵܐ ܠܪܸܡܙܵܐ ܟܲܣܝܵܐ ܕܡ̣ܢ ܒܵܪܘܿܝܵܐ", "ܕܠܵܘ ܕܝܼܠܹܗ ܗ̄ܘ̣ ܡܸܫܟܵܐ ܕܲܒܼܠܲܥ ܒܓܹܐܪܹ̈ܐ ܕܲܡܚܘܼܬܼܝ ܀", ":ܟܠ ܠܲܡ ܕܲܩܢܸܐ ܝܵܗܹ̇ܒܼ ܓܲܒܼܪܵܐ ܘܡܲܚܸܐ ܢܲܦܫܹܗ", "ܕܢܲܦܫܵܐ ܗ̄ܘ̣ ܒܲܠܚܘܿܕܼ ܪܵܚܹ̇ܡ ܐ̄ܢܵܫܵܐ ܡ̣ܢ ܟܠܡܸܕܸܿܡ ܀", ":ܘܐܸܢ ܨܵܒܹ̇ܐ ܐܲܢ̄ܬܿ ܕܬܹܐܠܲܦ ܗܵܕܹܐ ܥܢ̣ܵܐ ܡܲܪܵܚܵܐ", "ܐܵܘܫܸܛ ܐܝܼܕܼܵܟ ܘܲܡܚܝܼܘܗܝ ܩܲܠܝܼܠ ܘܗܵܐ ܟܵܦܲ݁ܪ ܒܵܟ ܀", ":ܘܐܸܢ ܡܵܚܹ̇ܐ ܐܲܢ̄ܬܿ ܫܲܒܼܛܵܐ ܕܐܝܼܕܼܵܟ ܥܲܠ ܗܲܕܵܡ̇ܘ̈ܗܝ", "ܒܐܲܦܲܝ̈ܟ ܩܵܐܹ̇ܡ ܘܲܡܨܲܚܸܐ ܠܵܟ ܕܠܵܐ ܟܘܼܚܵܕܼܵܐ ܀", "ܚܵܪ̣ ܝܵ̇ܕܲܥ ܟܠ ܒܪܸܓܲܬܼ ܢܲܦܫܹܗ ܕܐܵܟܹ̇ܠܩܲܪܨܵܐ:", "ܘܝܲܗ̣̄ܒܹܿܗ ܠܐܝܼܘܿܒܼ ܕܢܸܚܘܿܬܼ ܥܲܡܹܗ ܠܕܼܪܵܐ ܕܦܵܓܼܪܹܗ ܀", ":ܗܵܐ ܠܲܡ ܡܲܫܠܲܡ ܐܝܼܘܿܒܼ ܒܐܝܼܕܲܝ̈ܟ ܪܡܲܙ̣ ܠܹܗ ܟܲܣܝܵܐ", "ܢܲܦܫܹܗ ܒܲܠܚܘܿܕܼ ܠܵܐ ܡܲܦܲܝ ܠܵܟ ܠܡܸܣܲܒܼ ܡܵܢܹܗ ܀", ":ܐܲܪܓܸܿܫ ܒܝܼܫܵܐ ܕܐܲܗܡܝܼ ܛܵܒܼܵܐ ܡ̣ܢ ܒܲܪ ܒܲܝܬܹܿܗ", "ܘܲܡ̣ܬܲܚ ܩܸܫܬܹܿܗ ܘܲܡ̣ܠܵܗ̇ ܓܹܐܪܹ̈ܐ ܕܢܘܼܪܵܐ ܕܪܘܼܓܼܙܹܗ ܀", ":ܢܦܲܩ̣ ܠܲܡ ܒܝܼܫܵܐ ܘܲܡ̣ܚܲܝܗܝ ܠܐܝܼܘܿܒܼ ܒܫܘܼܚܢܵܐ ܒܝܼܫܵܠ", "ܡ̣ܢ ܪܹܫ ܓܘܼܫܡܹܗ ܥܕܲܡ̇ܐ ܠܪܸ̈ܓܼܠܵܘܗܝ ܕܠܵܐ ܚܵܘܣܵܐ ܀", ":ܫܒܘܼܚܢܵܐ ܣܲܪܝܵܐ ܢܲܣܟܹܿܗ ܠܦܲܓܼܪܹܗ ܐܲܝܟ ܕܲܒܼܟܼܘܼܪܵܐ", "ܘܲܡ̣ܪܲܩ ܡܸܢܹܗ ܨܵܐܬܼܵܐ ܕܚܲܫܹ̈ܐ ܒܪܸܬܼܚܹܗ ܩܲܫܝܵܐ ܀", ":ܣܲܦܸܩ ܐܸܢܘܿܢ ܠܓܹܐܪ̈ܲܝ ܚܸܡܬܹܗ ܒܢܘܼܪܵܐ ܕܲܫܓܲܪ", "ܘܦܲܓܼܪܹܗ ܕܐܝܼܘܿܒܼ ܡܸܫܦܲܪ ܫܲܦܲ݁ܪ ܒܫܲܠܗܹܒܼܝܼܬܼܵܐ ܀", ":ܢܚܸܬܼܘ ܕܲܪܵܪܹ̈ܐ ܬܪܹܝܢ ܕܲܠܩܲܘܼܒܼܠܹ̈ܐ ܠܒܹܝܬܼ ܬܲܟܼܬܿܘܼܫܵܐ", "ܪܹܫܵܐ ܕܐܵܐܲܪ ܘܦܲܓܼܪܵܢܵܝܵܐ ܠܒܼܝܼܫ ܗܲܕܵܡܹ̈ܐ ܀", ":ܙܟܼܵܐ ܦܲܓܼܪܵܢܵܐ ܠܪܘܼܚܵܢܵܝܵܐ ܒܚܹܝܠ ܨܸܒܼܝܵܢܵܐ", "ܘܚܵܒܼ݂ ܪܘܼܚܵܢܵܐ ܡ̣ܢ ܦܲܓܼܪܵܐ ܒܪܲܦܝܘܼܬܼ ܢܲܦܫܵܐ ܀", ":ܩܵܡ̣ ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ ܒܐܸܣܛܵܕܼܝܼܘܿܢ", "ܘܐܸܚܲܕܼ ܕܵܪܵܐ ܒܸܣܪܵܢܵܝܵܐ ܥܲܡ ܪܘܼܚܵܢܵܐ ܀", ":ܟܢܲܫ݂ܘ ܚܲܘܵܝܹ̈ܐ ܕܐܲܬܼܠܹܝܛܘܼܬܼܵܐ ܟܸܢܫܲܝ̈ ܪܵܘܡ̇ܐ", "ܘܲܬܼܗܲܪܘ ܐܲܟܲܚ̄ܕܼ ܒܦܲܓܼܪܵܢܵܝܵܐ ܕܲܙܟܼܵܐ ܠܪܘܼܚܵܐ ܀", ":ܐܘܿ ܬܲܟܼܬܿܘܼܫܵܐ ܚܲܕܼܬܼܵܐ ܕܲܗܘ̤ܵܐ ܕܠܵܐ ܒܲܥܝܵܕܼܵܐ", "ܕܐܲܝܢܵܐ ܕܒܼܵܠܲ݁ܥ ܠܹܗ ܡܸܬܼܦܲܢܸܐ ܟܠܝܼܠ ܙܵܟܼܘܼܬܼܵܐ ܀", ":ܒܠܲܥ̣ ܦܲܓܼܪܵܢܵܐ ܡ̣ܢ ܪܘܼܚܵܢܵܐ ܘܒܲܣܒܸܿܣ ܓܘܼܫܡܹܗ", "ܘܲܒܼܚܘܼܒܵܠܹܗ ܫܲܩ݂ܲܠ ܙܵܟܼܘܼܬܼܵܐ ܐܲܝܟ ܫܲܪܝܼܪܵܐ ܀", ":ܣܬ݂ܲܪ ܡ̇ܪܘܿܕܼܵܐ ܠܒܸܢܝܵܢ ܦܲܓܼܪܹܗ ܘܲܒܼܢ̣ܵܐ ܠܢܲܦܫܹܗ", "ܒܪ̣ܵܐ ܗܲܕܵܡ̇ܘ̈ܗܝ ܘܚܲܝܸܨ ܙܵܘܥܵܘ̈ܗܝ ܒܝܲܕܼ ܚܘܼܡܵܣܵܢܵܐ ܀", ":ܢܝܼܫܵܐ ܩ̣ܒܲܥܘ ܗ̄ܘ̣ܵܘ ܒܝܼܫܵܐ ܘܐܝܼܘܿܒܼ ܒܹܝܬܼ ܐܵܓܼܘܿܢܵܐ", "ܕܐܲܝܢܵܐ ܕܚܵܢܹ̇ܐ ܒܝܲܕܼ ܨܸܒܼܝܵܢܐ ܟܠܝܼܠܵܐ ܢܵܣܹ̇ܒܼ ܀", ":ܡ̣ܬܲܚ ܨܼܒܼܝܵܢܹܗ ܦܲܓܼܪܵܢܵܝܵܐ ܠܢܝܼܫܵܐ ܕܲܩ̣ܒܲܥܘ", "ܘܣܲܩܦܸܩ ܓܹܐܪ̈ܵܘܗܝ ܪܘܼܚܵܢܵܝܵܐ ܠܟܼܵܐ ܡ̣ܢ ܢܝܼܫܵܐ ܀", ":ܐܘܿ ܩܲܫܬܵܐ ܕܲܢܨܲܚ ܘܲܙܟܼܵܐ ܒܟܼܠ ܬܲܟܼܬܿܘܼܫܝܼ̈ܢ", "ܘܚܲܕܼ ܥܲܦܪܵܢܵܐ ܪܡ̇ܝ̣ܗܝ ܟܲܕܼ ܝܲܬܿܝܼܒܼ ܘܲܫܠܝܼܚ ܙܲܝܢܹܗ ܀", ":ܐܘܿ ܡ̇ܝܘܿܬܼܵܐ ܟܝܵܢܵܐ ܫܝܼܛܵܐ ܕܕܵܪܫܘܼܗܝ ܕܲܝܘܹ̈ܐ", "ܕܩܵܡ̣ ܟܲܕܼ ܢܲܦܝܼܠ ܐܲܪܡܝܼ ܐܸܢܘܿܢ ܬܲܚܬܲܝ ܪ̈ܓܼܠܵܘܗܝ ܀", ":ܐܘܿ ܐܲܬܼܠܹܝܛܵܐ ܦܲܓܼܪܵܢܵܝܵܐ ܕܐܲܚܕܵܝ̈ܗܝ ܪ̈ܘܼܚܹܐ", "ܘܦܲܠܸܛ ܢܲܦܫܹܗ ܝܲܩܝܼܪ ܓܘܼܫܡܵܐ ܡ̣ܢ ܩܲܠܝܼܠܹ̈ܐ ܀", ":ܐܘܿ ܡܲܠܵܚܵܐ ܕܪܵܕܹܐ ܒܝܲܡܵܐ ܒܣܲܬܼܘܵܐ ܩܲܫܝܵܐ", "ܘܠܵܐ ܛܲܒܲܥܬܼܵܗ̇ ܫܓܼܝܼܫܘܼܬܼ ܓܼܠ̈ܠܹܐ ܠܗܲܝܡܵܢܘܼܬܹܗ ܀", ":ܫܲܓܼܫܹܗ ܒܝܼܫܵܐ ܒܝܲܡܵܐ ܕܦܲܓܼܪܹܗ ܥܲܡ ܪܸܥܝܵܢܹܗ", "ܘܐܲܣܪ̣ܵܗ̇ ܠܸܐܠܦܵܐ ܒܚܘܼܡܣܵܢ ܢܲܦܫܹܗ ܕܠܵܐ ܬܸܬܿܛܲܒܲܥ ܀", ":ܢܫܲܒܼ݂ܘ ܒܹܗ ܛܸܒܹܿܐ ܐܲܝܟ ܥܲܠܥܵܠܹ̈ܐ ܘܠܵܐ ܐܸܬܼܪܲܦܝܼ", "ܘܢܲܩ̣ܫܹܗ ܚܲܫܵܐ ܕܡ̇ܘܬܵܐ ܕܲܒܼܢܵܘ̈ܗܝ ܘܠܵܐ ܐܸܬܼܦܲܠܲܓܼ ܀", ":ܚܲܒܼܛܵܗ̇ ܒܝܼܫܵܐ ܠܚܲܩܠܵܐ ܕܦܲܓܼܪܹܗ ܒܒܲܪܕܼܵܐ ܕܟܹܐܒܹ̈ܐ", "ܘܲܦܪ݂ܲܥ ܦܘܼܡܹܗ ܩܵܠ ܬܸܫܒܿܘܿܚܬܵܐ ܚܠܵܦ ܓܘܼܕܵܦܵܐ ܀", ":ܫܒܼ݂ܵܐ ܩܸܢܝܵܢܵܘ̈ܗܝ ܐܵܟܹ̇ܠܩܲܪܨܵܐ ܕܢܸܫܒܸܿܐ ܠܸܒܹܿܗ", "ܘܣܲܬܲܪ ܥܘܼܬܼܪܵܐ ܕܟܲܣܝܘܼܬܼ ܢܲܦܫܹܗ ܒܓܼܵܘ ܡ̣ܢ ܩܘܼܫܬܵܐ ܀", ":ܕܠܵܐ ܐܸܬܼܪܲܦܝܼ ܒܐܲܒܼܕܵܢ ܢܸܟܼܣܵܘ̈ܗܝ ܘܚܲܫܲܝ̈ ܦܲܓܼܪܹܗ", "ܓܼܕܲܠ ܠܹܗ ܡ̇ܪܹܗ ܟܠܝܼܠ ܙܵܟܼܘܼܬܼܵܐ ܚܠܵܦ ܐܘܼܠܨܵܢܵܘ̈ܗܝ ܀", ":ܕܲܕܼܪܲܫ ܐܘܼܪܚܵܐ ܨܹܝܕܼ ܟܹܐܢܘܼܬܼܵܐ ܒܦܘܼܪܫܵܢ ܢܲܦܫܹܗ", "ܥܲܒܼ݂ܕܹܿܗ ܐܘܼܪܚܵܐ ܕܢܸܪܕܿܘܿܢ ܐ̄ܢܵܫܵܐ ܒܕܼܘܼܡܝܵܐ ܕܥܲܡܠܵܘ̈ܗܝ ܀", ":ܕܩܲܒܸܿܠ ܢܝܼܫܵܐ ܕܙܵܟܼܘܼܬܼ ܩܘܼܫܬܵܐ ܠܘܼܩܒܲܠ ܒܝܼܫܵܐ", "ܪܫܲܡ̣ ܕܘܼܟܼܪܵܢܹܗ ܒܲܕܼܡܘܼܬܼ ܨܲܠܡܵܐ ܠܓܼܵܘ ܡ̣ܢ ܣܸܦܪ̈ܵܘܗܝ ܀", ":ܐܲܝܟ ܡܲܚܙܝܼܬܼܵܐ ܠܫܲܦܝܘܼܬܼ ܢܲܦܫܵܐ ܟܬ݂ܲܒܼ ܕܘܼܟܼܪܵܢܹܗ", "ܕܢܸܡܪܘܿܩ ܟܠܢܵܫ ܣܲܢܝܘܼܬܼ ܢܲܦܫܹܗ ܒܫܘܼܦܪ̈ܵܘܗܝ ܕܐܝܼܘܿܒܼ ܀", ":ܒܗܵܕܹܐ ܬܸܢܘܲܝ ܩܲܠܸܣ ܐܸܢܘܿܢ ܛܵܒܼܵܐ ܠܟܹܐܢܹ̈ܐ", "ܕܢܸܗܘܘܿܢ ܨܲܠܡܵܐ ܒܝܲܕܼ ܥܲܡܠܲܝ̈ܗܘܿܢ ܠܟܲܣܝܘܼܬܼ ܩܘܼܫܬܵܐ ܀", ":ܠܵܘ ܩܘܼܠܵܣܹ̈ܐ ܐܲܪ̈ܥܵܢܵܝܹܐ ܓܼܕܲܠ ܠܐܲܬܼܠܹܝܛܵܘ̈ܗܝ", "ܛܢܵܢܵܐ ܐܲܪܡܝܼ ܒܐܲܪܥܵܐ ܠܐ̄ܢܵܫܵܐ ܠܘܵܬܼ ܟܹܐܢܘܼܬܼܵܐ ܀", ":ܒܚܲܫܵܘ̈ܗܝ ܕܐܝܼܘܿܒܼ ܦܬ݂ܲܚ ܐܵܓܼܘܿܢܵܐ ܠܐܲܬܼܠܹܝܛܘܼܬܼܵܐ", "ܘܫܲܪܝܼ ܒܸܣܪܵܐ ܠܡܹܐܚܲܕܼ ܕܲܪܵܐ ܥܲܡ ܪ̈ܘܼܚܵܢܹܐ ܀", ":ܗܘ̤ܵܘ ܢܸܨܚܵܢܵܘ̈ܗܝ ܐܲܝܟ ܟܵܪ̈ܘܿܙܹܐ ܒܐܸܕܼܢܲܝ̈ ܟܠܢܵܫ", "ܕܚܲܡܣܸܢܘ ܐ̄ܢܵܫܵܐ ܘܠܵܐ ܬܸܬܼܪܲܦܘܿܢ ܒܚܲܫܲܝ̈ ܦܲܓܼܪܵܐ ܀", ":ܐܲܝܟ ܫܝܼܦܘܿܪܵܐ ܩܵܥܹ̇ܐ ܟܠܢܵܫ ܥܲܠ ܙܵܟܼܘܼܬܹܗ", "ܕܩܲܠܝܼܠ ܙܲܒܼܢܵܐ ܘܲܙܥܘܿܪ ܚܲܫܵܐ ܘܪܲܒܿ ܦܘܼܪܥܵܢܵܐ ܀", ":ܥܲܡ ܟܠ ܘܲܒܼܟܼܠ ܗܘ̤ ܡܸܣܬܵܘܲܕܼ ܒܚܲܫܹܐ ܕܲܣܒܲܠ", "ܕܠܵܐ ܠܲܡ ܫܵܘܹ̇ܝܢ ܚܲܫܹ̈ܐ ܕܙܲܒܼܢܵܐ ܠܫܘܼܒܼܚܵܐ ܕܲܥܬܼܝܼܕܼ ܀", ":ܢܸܗܘܸܐ ܐܝܼܘܿܒܼ ܐܲܝܟ ܡܲܚܙܝܼܬܼܵܐ ܠܪܲܦܝܘܼܬܼ ܢܲܦܫܲܢ", "ܕܟܲܕܼ ܦܲܓܼܪܵܢܵܐ ܗ̄ܘ̣ ܒܚܲܫܲܝ̈ ܦܲܓܼܪܵܐ ܙܟܼܵܐ ܠܪܘܼܚܵܢܵܐ ܀", ":ܒܐܘܼܪܚܵܐ ܕܥܲܡܠܵܘ̈ܗܝ ܢܸܪܕܸܿܐ ܟܠ ܫܵܥ ܕܠܵܐ ܪܘܼܛܵܢܵܐ", "ܘܲܒܼܚܘܼ ܡܣܵܢܹܗ ܢܸܬܼܪܘܿܨ ܢܝܼܫܵܐ ܠܗܲܝܡܵܢܘܼܬܲܢ ܀"], "lines": ["ܡܐܡܪܐ ܕܐܪܒܥܝܢ", "ܥܲܠ ܐܝܼܘܿܒܼ ܙܲܕܿܝܼܩܵܐ", "ܘܥܲܠ ܢܸܣܝܘܿܢܹ̈ܐ ܕܲܣܒܲܠ", ":ܠܝܘܼܬܼܪܵܢ ܐ̄̇ܢܵܫܵܐ ܪܫܲܡ̣ ܒܵܪܘܿܝܵܐ ܕܘܼܟܼܪܵܢ ܐ̄ܢܵܫܵܐ", "ܕܲܒܼܥܘܼܗܕܵܢܵܐ ܕܟܹܐܢܹ̈ܐ ܕܲܢܨܲܚܘ ܢܚܲܟܸܿܡ ܐ̄ܢܵܫܵܐ ܀", ":ܘܟܲܕܼ ܠܹܗ ܓܠܸܐ ܗ̄ܘ̣ܵܐ ܨܼܒܼܝܵܢ ܟܹܐܢܹ̈ܐ ܐܲܝܟ ܝܵ̇ܕܲܥ ܟܠ", "ܠܵܐ ܨܒܼܵܐ ܢܟܲܣܸܐ ܥܘܼܬܼܪܵܐ ܕܟܲܢܸܫܘ ܒܝܲܕܼ ܥܲܡܠܲܝ̈ܗܘܿܢ ܀", ":ܪܫܲܡ̣ ܕܘܼܟܼܪܵܢܵܐ ܕܲܫܡܵܗܲܝ̈ܗܘܿܢ ܒܣܸܦܪܵܐ ܕܡܸܠܵܘ̈ܗܝ", "ܘܐܲܝܟ ܗܲܕܿܝܼܠܹ̈݁ܐ ܕܪܲܫ ܒܐܝܼܕܲܝ̈ܗܘܿܢ ܐܘܼܪܚܵܐ ܠܚܲܝܹ̈ܐ ܀", ":ܒܲܕܼܡܘܼܬܼ ܛܲܒܼܥܹ̈ܐ ܩ̣ܒܲܥ ܒܲܟܼܬܼܵܒܼܵܘ̈ܗܝ ܫܸܡ ܢܲܨܝܼܚܹ̈ܐ", "ܘܲܓܼܕܲܠ ܐܸܢܘܿܢ ܟܠܝܼܠܵܐ ܦܲܐܝܵܐ ܠܪܹܫ ܙܵܟܼܘܼܬܼܵܐ ܀", ":ܣܵܡ̣ ܥܲܡܠܲܝ̈ܗܘܿܢ ܐܲܝܟ ܫܲܬܸܐܣܬܼܵܐ ܒܣܸܦܪܹ݁ܐ ܕܡܸܠܵܘ̈ܗܝ", "ܕܢܸܒܼܢܘܿܢ ܐ̄ܢܵܫܵܐ ܕܘܼܒܵܪ̈ܲܝܗܘܿܢ ܥܲܠ ܥܲܡܠܲܝ̈ܗܘܿܢ ܀", ":ܐܲܝܟ ܢܲܗܝܼܪܹ̈ܐ ܫܡܸܫܵܐ ܘܣܲܗܪܵܐ ܩ̣ܒܲܥ ܥܲܡܠܲܝ̈ܗܘܿܢ", "ܕܲܒܼܕܸܠܩܲܝ̈ܗܘܿܢ ܢܚܵܘܘܿܢ ܢܘܗܪܵܐ ܠܢܲܦܫܵܐ ܟܣܝܼܬܼܵܐ ܀", ":ܡܝܼ̈ܠܹܐ ܕܫܲܝܢܵܐ ܣܵܡ̣ ܒܲܟܼܬܼܵܒܼܵܘ̈ܗܝ ܫܸܡ ܙܲܕܿܝܼܩܹ̈ܐ", "ܕܢܸܕܲܥ ܟܠܢܵܫ ܐܲܝܟܲܢ ܢܗܲܠܸܟ ܒܥܲܡܠܹ̈ܐ ܕܢܲܦܫܵܐ ܀", ":ܗܘ̤ܵܘ ܡܲܚܙܝܼܬܼܵܐ ܒܕܼܘܼܒܵܪ̈ܲܝܗܘܿܢ ܠܥܲܝܢܲܝ̈ ܠܸܒܵܐ", "ܕܢܸܡܪܘܿܩ ܟܠܢܵܫ ܣܲܢܝܼܘܼܬܼ ܬܲܦܫܹܗ ܒܝܲܕܼ ܥܲܡܠܲܝ̈ܗܘܿܢ ܀", ":ܠܵܘ ܩܘܼܠܵܣܹ̈ܐ ܓܕܲܠ ܒܼܵܘܿܝܵܐ ܠܟܹܐܢܹ̈ܐ ܕܪܲܚܡ̣ܘܼܗܝ", "ܕܘܼܒܵܪ̈ܲܝܗܘܿܢ ܩ̣ܒܲܥ ܐܲܝܟ ܢܝܼܫܵܐ ܠܲܕܼܒܼܵܬܲܪܗܘܿܢ ܀", ":ܒܗܘܿܢ ܚܵܐ̇ܲܪ ܗ̄ܘ̣ܵܐ ܟܲܕܼ ܚܵܫ̇ܝܼܢ ܗ̄ܘ̣ܵܘ ܒܚܲܫܲܝ̈ ܦܲܓܼܪܵܐ", "ܘܲܒܼܚܘܼܡܣܵܢܗܘܿܢ ܡܸܬܼܒܲܩܸܐ ܗ̄ܘ̣ܵܐ ܟܲܕܼ ܒܵܠ̇ܥܝܼܢ ܗ̄ܘ̣ܵܘ ܀", ":ܚܲܝܠܹܗ ܚܲܝܸܠ ܠܪܸ̈ܥܝܵܢܲܝܗܘܿܢ ܒܐܵܓܼܘܿܢܲܝ̈ܗܘܿܢ", "ܘܲܒܼܥܘܼܕܼܪܵܢܹܗ ܫܩܲܠ̣ܘ ܙܵܟܼܘܼܬܼܵܐ ܒܬܲܟܼܬܿܘܼܫܲܝ̈ܗܘܿܢ ܀", ":ܠܵܘ ܥܲܡ ܒܸܣܪܵܐ ܥܒ݂ܲܕܼܘ ܬܲܟܼܬܿܘܼܫܵܐ ܒܸܣܪ݁ܵܢܵܝܹܐ", "ܥܲܡ ܪܹܫ ܐܵܐܲܪ ܢܚܸܬܼܘ ܠܐܵܓܼܘܿܢܵܐ ܒܙܵܘܥܲܝ̈ ܢܲܦܫܵܬܐ ܀", ":ܟܬ݂ܲܒܼ ܒܵܪܘܿܝܵܐ ܢܸܨܚܵܢܲܝ̈ܗܘܿܢ ܘܣܵܡ̣ ܒܹܝܬܼ ܐܲܪ̈ܟܹܐ", "ܕܢܹܐܠܲܦ ܟܠܢܵܫ ܥܲܠ ܬܲܟܼܬܿܘܼܫܵܐ ܕܒܸܣܪܵܐ ܘܪܘܼܚܵܐ ܀", ":ܒܗܵܢ ܬܲܟܼܬܿܘܼܫܵܐ ܕܥܲܡ ܪ̈ܘܼܚܵܢܹܐ ܢܨܲܚ ܐܵܦ ܐܝܼܘܿܒܼ", "ܘܠܵܐ ܟܹ̇ܠܩܲܪܨܵܐ ܙܟܼܵܐ ܒܐܵܓܼܘܿܢܵܐ ܒܝܲܕܼ ܚܘܼܡܣܵܢܹܗ ܀", ":ܘܕܲܙܟܼܵܐ ܒܸܣܪܵܐ ܠܪܹܫܵܐ ܕܐܵܐܲܪ ܘܚܵܒܼ ܪܘܼܚܵܢܵܐ", "ܪܫܲܡ̣ ܒܵܘܿܝܵܐ ܙܵܟܼܘܼܬܼ ܐ̄ܢܵܫܵܐ ܘܚܵܘܒܲܬܼ ܫܹܐܕܹ̈ܐ ܀", ":ܟܬ݂ܲܒܼ ܕܘܼܟܼܪܵܢܹܗ ܕܐܝܼܘܿܒܼ ܟܹܐܢܵܐ ܒܲܣܦܲܪ ܡܸܠܵܘ̈ܗܝ", "ܘܲܩܪ̣ܵܝܗܝ ܓܲܒܼܪܵܐ ܕܢܹܐܠܲܦ ܟܠܢܵܫ ܕܦܲܓܼܪܵܢܵܝܵܐ ܗ̄ܘ̣ ܀", ":ܐܵܘܕܼܵܥ ܐܲܢܼܪܹܗ ܘܚܵܘܝܼ ܥܲܡܹܗ ܕܐܲܕܼܘܿܡܵܝܵܐ ܗ̄ܘ̣", "ܕܢܸܕܲܥ ܟܠܢܵܫ ܕܥܲܦܪܵܢܵܝܵܐ ܗ̄ܘ̣ ܓܒܼܝܼܠ ܡ̣ܢ ܐܲܪܥܵܐ ܀", ":ܬܢܵܐ̣ ܕܘܼܒܵܪ̈ܵܘܗܝ ܕܬܲܡܝܼܡ ܘܲܬܼܪܝܼܨ ܘܟܹܐܝܢ ܘܲܡܫܲܡܠܲܝ", "ܘܡܲܣܓܸܿܐ ܡܝܲܩܲܪ ܡܸܠܲܬܼ ܡ̇ܪܹܗ ܒܫܲܦܝܘܼܬܼ ܢܲܦܫܵܐ ܀", ":ܥܗ݂ܲܕܼ ܩܸܢܝܵܢܵܘ̈ܗܝ ܘܪܲܒܿܘܼܬܼ ܥܘܼܬܼܪܹܗ ܕܟܲܗܝܼܢ ܒܐܲܪܥܵܐ", "ܘܠܵܐ ܐܸܬܼܦܲܟܲܪ ܒܝܲܕܼ ܩܸܢܝܵܢܵܘ̈ܗܝ ܒܐܲܪ̈ܥܵܢܝܵܬܼܵܐ ܀", ":ܚܵܘܝܼ ܟܠܝܼܠܹ̈ܐ ܦܐܲܝ̈ܵܐ ܕܲܒܼܢܵܘ̈ܗܝ ܒܡܸܢܝܵܢ ܥܸܣܪܵܐ", "ܘܠܵܐ ܦܲܟܲܗܬܹܗ ܪܸܚܡܲܬܼ ܝܲܠܕܵܘ̈ܗܝ ܠܚܘܼܒܵܐ ܕܡ̇ܪܹܗ ܀", ":ܩܲܠܸܣ ܘܐܵܘܪܸܒܼ ܠܲܚܦܝܼܛܘܼܬܹܗ ܕܲܠܘܵܬܼ ܝܼܠܕܵܘ̈ܗܝ", "ܕܲܒܼܝܲܕܼ ܕܸܒܼܚܹ̈ܐ ܡܚܲܣܸܐ ܟܠܢܵܫ ܕܕܲܠܡܵܐ ܐܲܣܟܸܿܠܘ ܀", ":ܐܲܥ̣ܠ ܫܲܪܒܵܐ ܕܪܸܚܡܲܬܼ ܟܹܐܢܹ̈ܐ ܒܥܸܠܬܼ ܐܝܼܘܿܒܼ", "ܕܐܸܬܹ̇ܝܢ ܟܠܫܵܥ ܠܲܡܨܲܠܵܝܘܼ ܒܲܬܼܪܵܗ ܟܹܐܢܵܐ ܀", ":ܗܘ̤ܵܐ ܠܲܡ ܝܵܘܡ̇ܐ ܐܲܝܟ ܕܲܡܥܵܕܼܝܢ ܒܢܲܝ̈ ܐܹܠܘܿܗܝܼܡ", "ܘܐܸܬܼܵܘ ܠܲܡܩܵܡ ܕܼܵܡ ܐܲܠܵܗܵܐ ܒܫܲܦܝܘܼܬܼ ܢܲܦܫܫܵܐ ܀", ":ܐܲܥܸܠ ܫܲܪܒܵܐ ܕܐܵܟܹ̇ܠܩܲܪܨܵܐ ܕܥܲܡܗܘܿܢ ܐܸܬܼܵܐ", "ܘܩܵܡ̣ ܒܲܝܢܵܬܼܗܘܿܢ ܩܕܼܵܡ ܐܲܠܵܗܵܐ ܠܵܘ ܕܲܢܨܲܠܸܐ ܀", ":ܬܪܹܝܢ ܛܘܼܝܵܒܼܝܼ̈ܢ ܕܲܬܼܪܹܝܢ ܓܲܒܼܝܼ̈ܢ ܓܠ̣ܵܐ ܒܵܪܘܿܝܵܐ", "ܨܸܒܼܝܵܢ ܟܹܐܢܵܐ ܘܪܸܓܲܬܼ ܒܝܼܫܵܐ ܕܠܘܼܩܒܲܠ ܟܹܐܢܹ̈ܐ ܀", ":ܠܵܘ ܒܲܟܼܝܵܢܵܐ ܘܠܵܘ ܒܲܚܙܵܬܼܵܐ ܐܸܡܲ݁ܪ ܕܐܸܬܼܵܘ", "ܠܵܐ ܓܹܝܪ ܡܲܨܝܵܐ ܥܒܼܝܹ̈ܐ ܕܢܸܚܙܘܿܢ ܠܲܟܼܣܸܐ ܡ̣ܢ ܟܠ ܀", ":ܚܘܼܫܵܒܲܝ̈ܗܘܿܢ ܨܒܼܵܐ ܕܲܢܒܲܕܸܿܩ ܕܟܹܐܢܹ̈ܐ ܘܒܼܝܼܫܹ̈ܐ", "ܕܡܸܛܠ ܡ̇ܢܵܐ ܚܦܝܼܛܝܼܢ ܟܠܫܵܥ ܠܲܬܼܪܲܥ ܪܵܡ̇ܐ ܀", ":ܠܵܐ ܗ̄ܘ̣ܵܐ ܠܟܲܣܝܵܐ ܚܵܙܹ̇ܝܢ ܟܹܐܢܹ̈ܐ ܒܝܲܕܼ ܗܵܝ̇ ܕܐܵܬܹܿܝܢ", "ܘܠܵܐ ܣܵܛܵܢܵܐ ܡܨܸܐ ܕܲܢܡܲܠܸܠ ܥܲܡ ܐܝܼܬܼܘܼܬܼܵܐ ܀", ":ܘܐܸܢ ܙܲܕܿܝܼܩܹ̈ܐ ܚܵܙܹ̇ܝܢ ܠܟܲܣܝܵܐ ܒܫܲܦܝܘܼܬܼ ܢܲܦܫܵܐ", "ܐܲܝܟܲܢ ܡܲܨܝܵܐ ܕܐܵܟܹ̇ܠܩܲܪܨܵܐ ܢܚܘܼܪ ܒܐܲܠܵܗܵܐ .", ":ܡ̇ܕܹܝܢ ܙܵܕܹܩ ܕܠܵܘ ܐܲܝܟ ܫܸܡܥܵܐ ܢܨܘܼܪ ܣܘܼܟܵܠܵܐ", "ܠܕܲܠܓܼܵܘ ܢܸܒܼܨܸܐ ܘܠܵܐ ܢܸܬܿܬܲܩܲܠ ܒܒܲܪ݁ܵܝܵܬܼܵܐ .", ":ܒܗܵܕܹܐ ܬܸܢܘܲܝ ܐܸܡܲ݁ܪ ܕܐܸܬܼܵܘ ܒܢܲܝ̈ ܙܲܕܿܝܼܩܵܐ", "ܠܡܸܦܪܲܥ ܢܸܕܼܪܵܐ ܕܫܲܦܝܘܼܬܼ ܢܲܦܫܵܐ ܠܗܵܘ̇ ܚܵܙܹ̇ܐ ܟܠ ܀", ":ܒܝܼܫܵܐ ܐܸܬܼܵܐ ܕܢܹܐܟܼܘܿܠ ܩܲܪܨܵܐ ܕܐܝܼܘܿܒܼ ܟܹܐܢܵܐ", "ܠܵܘ ܕܲܢܩܲܪܸܒܼ ܕܸܒܼܚܹ̈ܐ ܕܚܘܼܒܵܐ ܐܲܝܟ ܙܲܕܿܝܼܩܹ̈ܐ ܀", ":ܠܚܘܼܫܵܒܼ ܢܸܟܼܠܹܗ ܨܒܼܵܐ ܕܲܢܦܲܪܣܸܐ ܒܥܸܠܬܹܗ ܕܐܝܼܘܿܒܼ", "ܟܲܕܼ ܡܲܠܸܦ ܠܲܢ ܕܗܵܢܵܘ̇ ܗܸܪܓܹܿܗ ܕܠܘܼܩܒܲܠ ܟܹܐܢܹ̈ܐ ܀", ":ܪܲܒܿܘܼܬܼ ܥܘܼܬܼܪܹܗ ܕܐܝܼܘܿܒܼ ܟܹܐܢܵܐ ܚܙ̣ܵܐ ܣܵܩܘܿܪܵܐ", "ܘܕܲܠܚܹܗ ܚܣܵܡܵܐ ܕܲܠܡܵܢ ܟܲܗܝܼܢ ܘܢܵܨܲ̇ܚ ܒܐܲܪܥܵܐ ܀", ":ܫܸܡ ܕܘܼܒܵܪ̈ܵܘܗܝ ܕܬܲܡܝܼܡ ܘܲܬܼܪܝܼܨ ܫܡ݂ܲܥ ܚܲܣܵܡܵܐ", "ܘܙܲܩܬ݂ܲܘܼܗܝ ܩܵܠܹ̈ܐ ܕܟܼܠܢܵܫ ܬܵܢܹ̇ܐ ܥܲܡܠܵܘ̈ܗܝ ܕܐܝܼܘܿܒܼ ܀", ":ܒܩܵܠ ܒܵܪܘܿܝܵܐ ܡܸܬܼܢܲܓܲܕܼ ܗ̄ܘ̣ܵܐ ܐܵܟܹ̇ܠܩܲܪܨܵܐ", "ܕܡܲܟܼܪܸܙ ܟܠܫܵܥ ܥܲܠ ܟܹܐܢܘܼܬܹܗ ܘܬܲܡܝܼܡܘܼܬܹܗ ܀", ":ܛܸܒܵܐ ܕܥܲܡܠܵܘ̈ܗܝ ܘܲܕܼܙܸܕܼܩܵܬܹ̈ܗ ܦܪ݂ܲܚ ܒܲܒܼܪܝܼܬܼܵܐ", "ܘܒܲܕܼܡܘܼܬܼ ܓܹܐܪܹ̈ܐ ܒܠܲܥ̣ ܒܲܚܣܵܐ ܒܫܲܦܝܼܪ̈ܵܬܹܗ ܀", ":ܛܢܵܢܵܐ ܕܪܘܼܓܼܙܵܐ ܫܵܓܲܪ ܗ̄ܘ̣ܵܐ ܠܹܗ ܠܗܵܘ̇ ܚܲܣܵܡܵܐ", "ܕܡ̇ܢܲܐ ܗ̄ܝܼ ܗܵܕܹܐ ܕܥܲܡ ܩܸܢܝܵܢܹ̈ܐ ܐܵܦ ܕܘܼܒܵܪܹ̈ܐ ܀", ":ܒܢܘܼܪܵܐ ܕܚܸܡܬܼܵܐ ܡܸܬܼܓܵܘܙܲܠ ܗ̄ܘ̣ܵܐ ܐܸܟܹ̇ܠ ܩܲܪܨܵܐ", "ܕܒܲܐܝܠܹܝܢ ܦܘܼܪ̈ܣܹܐ ܢܲܝܬܸܿܐ ܠܓܸܠܝܵܐ ܢܼܟܼܠܹܗ ܟܲܣܝܵܐ ܀", ":ܗܘ̤ ܥܲܡ ܢܲܦܫܹܗ ܐܸܣ݂ܲܪ ܐ̄ܪܵܙܵܐ ܘܪܲܟܸܿܒܼ ܬܸܢܘܲܝ", "ܕܡܹܐܟܲܠܩܲܪܨܵܐ ܡܨܸܐ ܕܢܨܲܚܸܐ ܥܲܡܠܵܘ̈ܗܝ ܕܐܝܼܘܿܒܼ ܀", ":ܒܗܵܕܹܐ ܬܸܢܘܲܝ ܐܸܡ݂ܲܪ ܕܐܸܬܼܵܐ ܩܕܼܵܡ ܐܲܠܵܗܵܐ", "ܕܢܹܐܟܼܘܿܠ ܩܲܪ̈ܨܵܘܗܝ ܕܟܹܐܢܵܐ ܐܝܼܘܿܒܼ ܕܠܵܘ ܙܲܕܿܝܼܩܵܐ ܗ̄ܘ̣ ܀", ":ܗܘ̤ ܥܲܡ ܢܲܦܫܹܗ ܠܵܘ ܥܲܡ ܟܲܣܝܵܐ ܡܲܠܸܠ ܘܐܸܡ݂ܲܪ", "ܕܚܸܕܼܪܹܬܼ ܒܐܲܪܥܵܐ ܘܦܸܪܣܹ̇ܬܼ ܢܸܫܒܲܝ̈ ܠܲܡܨܵܕ ܐ̄ܢܵܫܵܐ ܀", ":ܐܝܼܘܿܒܼ ܒܲܠܚܘܿܕܼ ܦܲܣܸܩ ܢܸܫܒܲܝ̈ ܘܬܲܒܲܪ ܦܲܚܲܝܝ̈", "ܘܠܵܐ ܐܸܬܼܥܲܪܩܲܠ ܒܲܡܨܸܝ̈ܕܼܵܬܼܵܐ ܘܩܸܛܪ̈ܲܝ ܥܵܘ̣ܠܵܐ ܀", ":ܟܲܗܝܼܢ ܒܐܲܪܥܵܐ ܘܲܚܠܝܼܡ ܓܘܼܫܡܹܗ ܘܚܝܼܨ ܪܸܥܝܵܢܹܗ", "ܘܢܵܨ̇ܲܚ ܛܸܒܵܐ ܕܫܲܦܝܼܪ݁ܵܬܹܗ ܒܐܲܪܒܲܥ ܦܸܢ̈ܝܵܢ ܀", ":ܕܐܸܩܪܘܿܒܼ ܘܐܸܒܼܩܹܝܘܗܝ ܠܵܐ ܡܲܦܸܣ ܠܝܼ ܪܸܡܙܹܗ ܕܡ̇ܪܹܗ", "ܕܐܲܝܟ ܐܲܬܼܠܹܝܛܵܐ ܠܒܼܝܼܫ ܘܲܡܙܲܝܲܢ ܒܝܹܚܠ ܥܘܼܕܼܪܵܢܹܗ ܀", ":ܚܹܝܠ ܒܵܪܘܿܝܵܐ ܟܠ̣ܵܢܝ ܡ̣ܢ ܨܹܐܕܼܵܘܗܝ ܕܐܲܩܪܸܒܼ ܥܲܡܹܗ", "ܘܐܸܠܘܼܠܵܐ ܗܘ̤ ܟܒܲܪ ܐܲܝܟ ܟܠܢܵܫ ܚܵܣܹ̇ܝܢ ܗ̄ܘܹ̇ܝܬܼ ܠܹܗ ܀", ":ܡܲܢ ܕܹܝܢ ܝܲܗ̣̄ܒܼ ܠܝܼ ܐܲܬܼܪܵܐ ܕܐܸܡܚܹܝܘܗܝ ܒܝܲܕܼ ܩܸܢܝܵܢܵܘ̈ܗܝ", "ܘܢܹܐܠܲܦ ܟܠܢܵܫ ܕܡ̣ܢ ܡ̇ܝܘܿܬܹ̈ܐ ܗ̄ܘ̣ ܠܒܼܝܼܫܲܝ̈ ܚܲܫܹ̈ܐ ܀", ":ܒܟܲܗܝܼܢܘܼܬܹܗ ܚܠܝܼܡ ܪܸܥܝܵܢܹܗ ܥܲܡ ܗܲܕܵܡ̇ܘ̈ܗܝ", "ܘܐܸܠܘܼ ܐܸܬܿܬܿܥܝܼܩ ܩܸܢܝܵܢܵܘ̈ܗܝ ܡܸܬܼܪܲܦܸܐ ܗ̄ܘ̣ܵܐ ܀", ":ܠܵܐ ܡܲܟܸܿܟܼܬܹܗ ܡܸܣܟܹܿܢܘܼܬܼܵܐ ܘܚܲܣܝܼܪܘܼܬܼܵܐ", "ܘܡܸܛܠ ܗܵܕܹܐ ܠܵܐ ܡܸܬܿܬܲܩܲܠ ܒܪܘܼܛܵܢ ܡܸܠܵܘ̈ܗܝ ܀", ":ܠܵܐ ܚ̣ܛܲܦ ܡܸܢܹܗ ܡ̇ܘܬܵܐ ܝܲܥܢܵܐ ܓܸܙܪܵܐ ܕܐ̄ܢܵܫܵܐ", "ܘܐܸܠܘ̣ ܬܲܒܿܪܹܗ ܐܸܒܼܠܵܐ ܕܝܲܠܕܵܘ̈ܗܝ ܒ̣ܛܸ݂ܢ ܨܘܿܚ̈ܝܵܬܼܵܐ ܀", ":ܒܟܲܗܝܼܢܘܼܬܼܵܐ ܡܩܲܛܪܸܓܼ ܗ̄ܘ̣ܵܐ ܠܹܗ ܒܝܼܫܵܐ ܠܐܝܼܘܿܒܼ", "ܕܥܘܼܬܼܪܹܗ ܓܕ݂ܲܠ ܠܹܗ ܟܠܝܼܠ ܢܸܨܚܵܢܹ̈ܐ ܘܠܵܘ ܨܼܒܼܝܵܢܹܗ ܀", ":ܠܢܸܟܼܠܹ̈ܐ ܕܪܲܟܸܿܒܼ ܥܲܠ ܙܲܕܿܝܼܩܵܐ ܓܠ̣ܵܐ ܒܵܪܘܿܝܵܐ", "ܒܝܲܕܼ ܗܵܝ̇ ܕܐܲܟܼܬܸܿܒܼ ܕܲܡܫܲܐܸܠ ܠܹܗ ܐܲܝܟ ܠܵܐ ܝܵ̇ܕܲܥ ܀", ":ܠܵܘ ܒܵܪܘܿܝܵܐ ܫܲܐܸܠ ܠܒܼܝܼܫܵܐ ܕܢܹܐܠܲܦ ܐܘܼܪܚܹܗ", "ܘܠܵܐ ܡ̇ܪܘܿܕܼܵܐ ܚܙ̣ܵܐ ܐܵܘ ܡܲܠܸܠ ܥܲܡ ܝܵ̇ܕܲܥ ܟܠ ܀", ":ܒܗܵܠܹܝܢ ܩܵܠܹ̈ܐ ܡܥܵܕܼ ܒܵܪܘܿܝܵܐ ܠܡܸܬܼܚܲܫܵܚܘܼ", "ܘܲܠܬܼܘܼܩܵܢܵܘ̈ܗܝ ܡܫܲܐܸܠ ܟܠܫܵܥ ܐܲܝܟ ܠܵܐ ܝܵ̇ܕܲܥ ܀", ":ܫܲܐܸܠ ܠܐܵܕܷܼܵܡ ܕܐܲܝܵܟܵܐ ܐ̄ܢܬܿ ܐܵܕܸܵܡ ܟܲܕܼ ܚܵܙܹ̇ܐ ܠܹܗ", "ܘܫܲܐܸܠ ܠܩܵܐܹܝܢ ܕܐܲܝܟܵܘ ܐܲܚܘܼܟ ܘܝ̇ܵܕܲܥ ܕܐܲܝܟܵܘ ܀", ":ܐܲܫܡܲܥ ܩܵܠܵܐ ܒܪܘܼܓܼܙܵܐ ܕܵܣܕܼܘܿܡ ܕܐܸܚܘܿܬܼ ܐܸܚܙܸܐ", "ܕܐܸܢ ܐܲܝܟ ܛܸܒܵܐ ܕܐܸܬܼܵܐ ܨܹܐܕܲܝ ܥܒ݂ܲܕܼܘ ܐܵܘ ܫܲܡܠܝܼܘ ܀", ":ܗܵܪܟܵܐ ܠܒܼܝܼܫܵܐ ܕܡ̣ܢ ܐܲܝܡܸܟܸܵܐ ܫܲܐܸܠ ܕܐܸܬܿܝܬܿ", "ܟܲܕܼ ܡܲܠܸܦ ܠܲܢ ܕܒܲܐܪܥܵܐ ܚܵ̇ܕܲܪ ܘܡܲܛܥܸܐ ܠܐ̄ܢܵܫܵܐ ܀", ":ܒܝܲܕܼ ܫܘܼܐܸܠܲܐ ܨܒܼܵܐ ܕܲܢܒܲܕܸܿܩ ܢܸܟܼܠܹܗ ܕܒܼܝܼܫܵܐ", "ܕܡܹܐܟܲܠ ܩܲܪܨܵܐ ܡܪܲܟܸܿܒܼ ܟܠܫܵܥ ܥܲܠ ܙܲܕܿܝܼܩܹ̈ܐ ܀", "ܗܵܐ ܣܵܡ̣ܬܿ ܠܸܒܵܟ ܥܲܠ ܥܲܒܼܕܿܝ ܐܝܼܘܿܒܼ ܓܠ̣ܵܝܗܝ ܚܘܼܫܵܒܹܗ:", "ܕܠܲܝܬܿ ܐܲܟܼܘܵܬܹܗ ܕܬܲܡܝܼܡ ܘܲܬܼܪܝܼܨ ܘܲܡܝܲܩܲܪ ܠܝܼ ܀", ":ܦܲܢܝܼ ܒܝܼܫܵܐ ܠܘܵܬܼ ܒܵܪܘܿܝܵܐ ܠܵܘ ܒܲܪ̄ܬܼ ܩܵܠܵܐ", "ܚܘܼܫܵܒܼ ܢܸܟܼܠܹܗ ܨܒܼܵܐ ܕܢܼܟܼܬܸܿܒܼ ܠܲܢ ܒܝܲܕܼ ܦܘܼܢܵܝܹܗ ܀", ":ܐܲܢ̄ܬܿ ܠܲܡ ܐܲܓܸܿܢܬܿ ܐܝܼܕܼܵܐ ܕܪ̈ܲܚܡܹܐ ܥܲܠ ܩܸܢܝܵܢܵܘ̈ܗܝ", "ܘܲܒܼܥܘܼܕܼܪܵܢܵܟ ܩܢܸܐ ܚܘܼܠܡܵܢܵܐ ܘܟܲܗܝܼܢ ܒܐܲܪܥܵܐ ܀", ":ܒܚܲܝܠܵܟ ܢܵܨܲܚ ܫܡܹܗ ܒܲܒܼܪܝܼܬܼܵܐ ܐܲܝܟ ܬܲܡܝܼܡܵܐ", "ܣܲܒܼ ܥܘܼܕܼܪܵܢܵܟ ܘܗܵܐ ܡܸܬܼܓܲܢܸܐ ܡ̣ܢ ܟܠ ܒܲܪܢܵܫ ܀", ":ܒܚܲܝܠܵܟ ܢܵܨ̇ܚ ܫܡܹܗ ܒܲܒܼܪܝܼܬܼܵܐ ܐܲܝܟ ܬܲܡܝܼܡܵܐ", "ܣܲܒܼ ܥܘܼܕܼܪܵܢܵܟ ܘܗܵܐ ܡܸܬܼܓܲܢܸܐ ܡ̣ܢ ܟܠ ܒܲܪܢܵܫ ܀", ":ܢܲܚܬܵܐ ܕܪ̈ܲܚܡܹܐ ܦܪܝܼܣ ܥܲܠ ܐܝܼܘܿܒܼ ܐܲܝܟ ܬܲܟܼܣܝܼܬܼܵܐ", "ܬܠܝܼ ܝܲܡܝܼܢܵܟ ܘܗܵܐ ܡܸܬܼܓܼܠܝܵܐ ܣܲܢܝܘܼܬܼ ܢܲܦܫܹܗ ܀", ":ܕܲܗܒܼܵܐ ܕܡܸܠܬܼܵܟ ܩܪܝܼܡ ܥܲܠ ܙܹܐܦܵܐ ܕܣܲܢܝܘܼܬܼ ܢܲܦܫܹܗ", "ܘܒܹܗ ܡܸܬܼܩܲܒܲܠ ܢܚܵܫܹܗ ܟܲܣܝܵܐ ܒܲܓܼܡܘܼܬܼ ܕܲܗܒܼܵܐ ܀", ":ܗܲܒܼܠܝܼ ܕܐܸܒܼܩܹܝܘܗܝ ܒܚܘܼܣܪܵܢ ܢܸܟܼܣܵܘ̈ܗܝ ܐܲܝܟ ܕܲܒܼܟܼܘܼܪܵܐ", "ܘܐܸܓܼܠܹܝܘܗܝ ܠܙܹܐܦܵܐ ܕܪܲܦܝܘܼܬܼ ܢܲܦܫܹܗ ܕܠܵܘ ܫܲܪܝܼܪܵܐ ܗ̄ܘ̣ ܀", ":ܒܟܼܗܝܼܢܘܼܬܹܗ ܚܠܝܼܡ ܪܸܥܝܵܢܹܗ ܘܠܵܐ ܡܸܬܼܪܲܦܸܐ", "ܒܪܲܒܿܘܼܬܼ ܢܸܟܼܣܵܘ̈ܗܝ ܪܵܡ̇ܐ ܪܘܼܚܹܗ ܐܲܝܟ ܫܲܪܝܼܪܵܐ ܀", ":ܡ̣ܢ ܡ̇ܝܘܿܬܹ̈ܐ ܗ̄ܘ̣ ܠܒܼܝܼܫܲܝ̈ ܚܲܫܹ̈ܐ ܓܒܼܝܼܠ ܡ̣ܢ ܥܲܦܪܵܐ", "ܘܐܸܢ ܥܵܒܼܲ݁ܪ ܒܹܗ ܢܲܗܪܵܐ ܕܨܸܢ̈ܥܵܬܼܝ ܡܼܬܿܬܿܪܸܐ ܡܸܕܼܪܹܗ ܀", ":ܦܬܲܚ ܠܝܼ ܬܲܪܥܵܐ ܕܐܸܥܘܿܠ ܨܹܐܕܼܵܘܗܝ ܒܝܲܕܼ ܩܲܛܝܼܢܘܼܬܼܝ", "ܘܡܲܬܼܘܲܗ ܐ̄ܢܵܐ ܠܹܗ ܒܛܸܒܹ̈ܐ ܒܝܼܫܹ̈ܐ ܘܙܵܐܲܥ ܠܸܒܸܿܗ ܀", ":ܠܲܝܬܿ ܡ̇ܝܘܿܬܼܵܐ ܕܠܵܐ ܟܵܪܝܵܐ ܠܹܗ ܒܐܲܒܼܕܵܢ ܢܸܟܼܣܵܘ̈ܗܝ", "ܘܠܲܝܬܿ ܚܵܫ̇ܘܿܫܵܐ ܕܠܵܐ ܡܸܬܼܪܲܦܸܐ ܒܛܸܒܵܐ ܒܝܼܫܵܐ ܀", ":ܗܵܠܹܝܢ ܗܘ̤ ܒܹܗ ܡܸܬܼܚܲܫܲܒܼ ܗ̄ܘ̣ܵܐ ܐܵܟܹ̇ܿܠ ܩܲܪܨܵܐ", "ܘܠܵܘ ܥܲܡ ܡ̇ܪܹܗ ܥܢܸܐ ܗ̄ܘ̣ܵܐ ܡܡܲܠܲܠ ܗܵܘ̇ ܡܲܪܵܚܵܐ ܀", ":ܚܲܝܠܵܐ ܕܡܸܠܹ̈ܐ ܪܫܝܼܡ ܒܲܟܼܬܵܒܹ̈ܐ ܐܲܝܟ ܗܵܘ̇ ܕܲܗ̤ܘܲܝ̈", "ܠܵܐ ܕܹܝܢ ܡܲܠܸܠ ܟܲܣܝܵܐ ܡܸܡܬܼܘܿܡ ܥܲܡ ܡ̇ܪܘܿܕܼܵܐ ܀", ":ܒܪܸܡܙܵܐ ܝܲܗ̣̄ܒܼ ܠܹܗ ܐܲܬܼܪܵܐ ܠܒܼܝܼܫܵܐ ܒܙܵܘܥܹ̈ܐ ܟܣܲܝܵܐ", "ܐܲܝܟ ܡ̇ܐ ܕܣܵܥܲ݁ܪ ܨܹܝܕܼ ܪ̈ܘܼܚܵܢܹܐ ܟܲܕܼ ܡܸܫܬܲܠܚܝܼܢ ܀", ":ܓܠ̣ܵܐ ܠܹܗ ܪܸܡܙܵܐ ܠܵܐܟܹ̇ܠ ܩܲܪܨܵܐ ܩܲܛܝܼܢܵܐܝܼܬܼ", "ܕܗܵܐ ܡܲܫܠܲܡ ܠܵܟ ܟܠܡܵܐ ܕܲܩܢܸܐ ܐܝܼܘܿܒܼ ܒܐܲܪܥܵܐ ܀", ":ܚܙ̣ܵܐ ܡ̇ܪܘܿܕܼܵܐܬ ܕܐܲܗܡܝܼ ܛܵܒܼܵܐ ܡ̣ܢ ܒܲܪ ܒܲܝܬܹܿܗ", "ܘܟܲܢܸܫ ܚܲܝܠܵܘ̈ܗܝ ܐܲܝܟ ܕܠܲܩܪܵܒܼܵܐ ܠܘܼܩܒܲܠ ܐܝܼܘܿܒܼ ܀", ":ܒܝܲܕܼ ܩܸܢܝܵܢܵܘ̈ܗܝ ܣܒ݂ܲܪ ܡܲܪܵܚܵܐ ܕܡܲܪܗܸܒܼ ܗ̄ܘ̣ܵܐ ܠܹܗ", "ܘܒܲܐܒܼܕܵܢ ܢܸܟܼܣܵܘ̈ܗܝ ܒܥ̣ܵܐ ܕܲܢܪܲܦܸܐ ܠܒܸܢܝܵܢ ܢܲܦܫܹܗ ܀", ":ܠܵܐ ܝܵ̇ܕܲܥ ܗ̄ܘ̣ܵܐ ܕܠܝܼܚ ܒܲܚܣܵܡܵܐ ܕܠܘܼܩܒܲܠ ܟܹܐܢܹ̈ܐ", "ܕܠܵܐ ܕܵܠܲܚ̇ ܠܵܗ̇ ܠܫܲܦܝܘܼܬܼ ܢܲܦܫܹܗ ܩܵܠ ܚܘܼܣܪܵܢܵܐ ܀", ":ܐܲܝܟ ܚܵܫܘܿܫܵܐ ܚܵܐܲ݁ܪ ܗ̄ܘ̣ܵܐ ܒܹܗ ܪܦܸܐ ܪܥܝܵܢܵܐ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܚܵܣܹ̇ܢ ܚܲܫܵܘ̈ܗܝ ܒܝܲܕܼ ܕܘܼܡܣܵܢܹܗ ܀", ":ܠܵܘ ܟܲܣ̈ܝܵܬܼܵܐ ܕܒܸܠܵܐ ܒܵܕܹܩ ܐܲܝܟ ܒܵܪܘܿܝܵܐ", "ܘܠܵܐ ܚܘܼܫܵܒܼܵܐ ܕܢܲܦܫܵܐ ܒܵܨܹ̇ܐ ܐܲܝܟ ܝܵ̇ܕܲܥ ܟܠ ܀", ":ܘܐܸܠܘܼ ܡܦܵܣ ܗ̄ܘ̣ܵܐ ܩܕܼܵܡ ܬܲܟܼܬܿܘܼܫܵܐ ܕܡܲܚܵܒܼ ܚܵܐܹ̇ܒܼ", "ܠܵܐ ܢܵܚܹ̇ܬܼ ܗ̄ܘ̣ܵܐ ܠܪܲܪܵܐ ܩܲܫܝܵܐ ܕܥܲܡ ܙܲܕܲܝܼܩܵܐ ܀", ":ܒܠܵܐ ܝܼܕܲܥܬܼܵܐ ܙܲܝܹܢ ܢܲܦܫܹܗ ܘܥܲܠ̣ ܠܲܩܪܵܒܼܵܐ", "ܘܫܲܪܝܼ ܕܢܸܫܕܸܿܐ ܓܹܐܪܵܐ ܕܚܸܡܬܹܗ ܒܩܸܢܝܵܢ ܟܹܐܢܵܐ ܀", ":ܗܘ̤ܵܐ ܠܲܡ ܝܵܘܡ̇ܐ ܕܲܟܼܢܝܼܫܝܼܢ ܒܹܗ ܝܲܠܕܵܘ̈ܗܝ ܕܐܝܼܘܿܒܼ", "ܘܡܲܠܲܐܟ ܒܝܼܫܵܐ ܐܲܝܬܿܝܼ ܣܒܲܪܬܼܵܐ ܕܓܼܝܣܵܐ ܕܲܢܦܲܠ̣ ܀", ":ܐ̄ܬܼܵܐ ܐܝܼܙܓܲܕܵܐ ܠܘܵܬܼ ܙܲܕܼܝܼܩܵܐ ܘܲܪܗܝܼܒܼ ܩܵܠܵܐ", "ܕܢܲܬܼܘܲܗ ܡܸܢܫܹܠܝ ܠܠܸܒܵܐ ܬܩܢܵܐ ܒܛܸܒܵܐ ܪܗܝܼܒܼܵܐ ܀", ":ܢܦ݂ܲܠܪ ܠܲܡ ܓܲܝܣܵܐ ܘܲܕܒܲܪ ܬܵܘܪܹ̈ܐ ܥܲܡ ܐܲܬܵܢܹ̈ܐ", "ܘܡܝܼܬܼܘ ܐܲܟܵܪܹ̈ܐ ܘܪ̈ܵܥܵܘܵܬܼܵܐ ܒܪܘܓܼܙܵܐ ܩܲܫܝܵܐ ܀", ":ܪܲܟܸܿܒܼ ܒܝܼܫܵܐ ܥܸܠܬܼܵܐ ܕܢܲܛܥܸܐ ܒܲܫܡܵܐ ܕܓܼܝܼܣܵܐ", "ܘܚܵܘܝܼ ܫܹܐܕܵܐ ܐܲܝܟ ܫܲܒܵܝܹ̈ܐ ܕܢܦ݂ܲܠܘ ܘܲܕܼܒܲܪܘ ܀", ":ܐ̄ܢܵܐ ܠܲܡ ܒܲܠܚܘܿܕܼ ܦܸܠ̇ܛܹܬܼ ܡܸܢܹܗ ܕܓܼܝܣܵܐ ܕܲܢܦܲܠ", "ܘܐܸܬܹܿܝܬܼ ܕܐܸܬܼܢܸܐ ܡܸܕܹܿܡ ܕܲܓܼܕܲܫ ܕܠܵܐ ܚܵܘܣܵܢܵܐ ܀", ":ܘܥܲܕܼ ܩܲܕܼܡ̇ܝܵܐ ܡܲܫܸܠܸܡ ܛܸܒܵܐ ܕܓܼܝܣܵܐ ܕܢܲܦܲܠ", "ܡܲܛܝܼ ܐ̄ܚܪܹܢܵܐ ܘܲܛܥܝܼܢ ܛܸܒܵܐ ܕܥܵܢܹ̈ܐ ܕܐܸܒܼܕܲܬ̤ ܀", ":ܢܘܼܪܵܐ ܕܪܵܘܡ̇ܐ ܢܸܦܠܲܬ̤ ܡ̣ܢ ܫܹܠܝ ܒܲܕܼܡܘܼܬܼ ܒܲܪܩܵܐ", "ܘܝܸܩܕܲܬ̤ ܥܵܢ̈ܐ ܘܪ̈ܵܥܵܘܵܬܼܵܐ ܒܫܲܠܗܹܒܼܝܼܬܼܵܐ ܀", ":ܐ̄ܢܵܐ ܠܲܡ ܒܲܠܚܘܿܕܼ ܦܵܫܹ̇ܬܼ ܬܲܡ̇ܢ ܕܐܲܝܬܸܿܐ ܣܒܲܪܬܼܵܐ", "ܕܠܵܘ ܟܹܐܢܵܐܝܼܬܼ ܣܥܲܪ ܒܵܪܘܿܝܵܐ ܨܹܝܕܼ ܩܸܢܝܵܢܲܝ̈ܟ ܀", ":ܚܘܼܒܼܠܹ̈ܐ ܒܝܼܫܹ̈ܐ ܦܲܪ̣ܥܵܟ ܡ̇ܪܵܟ ܚܠܵܦ ܙܸܕܼܩܵܬܼܟ", "ܕܐܲܚܸܬܼ ܢܘܼܪܵܐ ܘܓܼܡܲܪ ܥܵܢܹ̈ܐ ܕܠܵܐ ܚܵܣܵܢܵܐ ܀", ":ܐܘܿ ܠܲܢܟܼܝܼܠܵܐ ܕܲܛܡ݂ܲܪ ܦܲܚܹ̈ܐ ܘܟܲܣܝܼ ܐܸܢܘܼܢ", "ܕܠܵܐ ܢܸܬܼܝܲܕܼܥܘܼܢ ܠܐܲܝܢܵܐ ܕܪܵܕܹܐ ܬܲܡܝܼܡܵܐܝܼܬܼ ܀", ":ܫܲܓܼܫܹܗ ܠܐܵܐܲܪ ܘܐܵܣܸܦ ܢܘܼܪܵܐ ܘܐܵܘܩܸܕܼ ܥܵܢ̈ܐ", "ܘܩܵܡ̣ ܕܲܢܨܲܚܸܐ ܒܥܵܘ̣ܠܵܐ ܕܲܣܥ݂ܲܪ ܠܡܵܪܹܗ ܕܐܝܼܘܿܒܼ ܀", ":ܗܘ̤ ܠܲܡ ܐܲܚܸܡ ܢܘܼܪܵܐ ܕܝܼܠܹܗ ܘܝܸܩܕܲܬ̤ ܥܲܢ̈ܐ", "ܘܠܵ ܐܩܸܨ ܠܵܟ ܕܸܒܼܚܹ̈ܐ ܕܟܲܝܹ̈ܐ ܕܲܡܩܲܪܸܒܼ ܗ̣̄ܘܲܝܬܿ ܀", ":ܠܵܫ ܫܠܸܡ ܛܸܒܵܐ ܕܝܲܩܕܵܢ ܥܵܢܹ̈ܐ ܘܪ̈ܵܥܵܘܬܼܵܐ", "ܘܐܸܬܼܵܐ ܐ̄ܚܪܹܢܵܐ ܕܛܲܥܝܼܢ ܛܸܒܵܐ ܕܓܼܡܠܹ̈ܐ ܕܐܸܒܲܕܼܘ ܀", ":ܬܠܵܬܼ ܠܲܡ ܓܘܼܕܲܝܼ̈ܢ ܗܘ̤ܵܘ ܟܲܠܕܵܝܹ̈ܐ ܠܲܬܼܠܵܬܼ ܪ̈ܘܼܚܝܼܢ", "ܘܲܕܼܒܲܪܘ ܓܼܡܠܹ̈ܐ ܘܲܩܛܲܠܘ ܐ̄ܢܵܫܵܐ ܘܐܸܠܵܐ ܗ̄ܘ̣ ܦܵܫܹ̇ܬܼ ܀", ":ܬܠܵܬܼܵܐ ܓܹܐܪ̈ܝܼܢ ܫܕܼܵܐ ܡ̇ܪܘܿܕܼܵܐ ܒܛܸܒܹܿ̈ܐ ܬܠܵܬܼܵܐ", "ܘܠܵܐ ܒܸܪܨܲܬ̤ ܒܹܗ ܚܕܼܵܐ ܠܘܿܠܝܼܬܼܵܐ ܒܙܲܝܢܹܗ ܕܐܝܼܘܿܒܼ ܀", ":ܬܠܵܬܼ ܣܲܒܼܪ݁ܵܬܼܵܐ ܡܥܝܼܩܵܢ̈ܝܵܬܼܵܐ ܐܲܦܸܠ ܒܐܸܕܼܢܵܘ̈ܗܝ", "ܘܠܵܐ ܐܸܬܿܕܲܠܚܲܬ̤ ܫܲܦܝܘܼܬܼ ܢܲܦܫܹܗ ܒܬܸܛܪܹܗ ܕܒܼܝܼܫܵܐ ܀", ":ܬܠܵܬܼܵܐ ܥܘܼܩܣܝܼ̈ܢ ܚܲܠܸܦ ܘܲܡ̣ܚܵܝܗܝ ܒܫܸܡܥܹ̈ܐ ܬܠܵܬܼܵܐ", "ܘܠܵܐ ܦܸܧܚܲܬ̤ ܒܹܗ ܡܸܪܲܬܼ ܒܦܲܓܼܪܹܗ ܕܐܝܼܘܿܒܼ ܀", ":ܬܠܵܬܼ ܙܲܒܼ̈ܢܵܬܼܵܐܬ ܐܲܥܸܠ ܒܲܚܪܹܗ ܒܟܼܘܼܪ ܒܘܼܚܪܵܢܵܐ", "ܘܚܵܘܝܼ ܫܘܼܦܪܹܗ ܕܲܗܒܼܵܐ ܕܢܲܦܫܹܗ ܕܲܟܼܡܵܐ ܢܲܗܝܼܪ ܀", ":ܐܲܫܒܿܝܼ ܬܵܘܪܹ̈ܐ ܘܐܵܘܩܸܕܼ ܥܵܢ̈ܐ ܘܲܕܼܒܲܪ ܓܼܡܠܹ̈ܐ", "ܬܠܵܬܼܵܐ ܢܸܫܒܿܝܼ̈ܢ ܘܦܲܣܸܩ ܐܸܢܘܿܢ ܩܲܠܝܼܠ ܓܸܦܹ̈ܐ ܀", ":ܬܠܵܬܼ ܙܲܒܼܢܵܬܼ̈ܐ ܢܚܸܬܼ ܠܐܵܓܼܘܿܢܵܐ ܐܲܬܼܠܹܝܛ ܥܵܘ̣ܠܵܐ", "ܘܒܲܬܼܠܵܬܲܝ̈ܗܹܝܢ ܣܠܸ̣݂ܩ ܟܲܕܼ ܒܲܗܝܼܬܼ ܕܠܵܐ ܙܵܟܼܘܼܬܼܵܐ ܀", ":ܗ̤ܘܲܝ̈ ܨܸܢܥܵܬܹ̈ܗ ܒܲܛܝܼ̈ܠܵܬܼܵܐ ܠܘܵܬܼ ܬܲܡܝܼܡܵܐ", "ܘܠܵܐ ܐܸܬܼܥܲܪܩܲܠ ܒܲܡܨܝܼ̈ܕܵܬܼܵܐ ܕܐܘܼܡ̇ܢܘܼܬܹܗ ܀", ":ܚܵܒܼ݂ ܒܐܵܓܼܘܿܢܹ̈ܐ ܬܠܵܬܼܵܐ ܕܲܥܒ݂ܲܕܼ ܐܵܟܹ̇ܠܩܲܪܨܵܐ", "ܘܚܲܠܸܦ ܙܲܝܢܵܐ ܘܚܲܕܸܿܬܼ ܕܵܪܵܐ ܕܲܟܼܒܲܪ ܢܸܙܟܸܿܐ ܀", ":ܒܢܘܼܪܵܐ ܕܚܸܡܬܹܗ ܡܸܬܼܓܵܘܙܲܠ ܗ̄ܘ̣ܵܐ ܗܵܘ̇ ܚܲܣܵܡܵܐ", "ܕܒܲܐܝܠܹܝܢ ܦܘܼܪ̈ܣܹܐ ܢܙܝܼܥ ܠܐܲܬܼܠܹܝܛܵܐ ܒܝܲܕܼ ܪܘܼܛܵܢܵܐ ܀", ":ܛܢܵܢܵܐ ܕܪܘܼܓܼܙܹܗ ܫܵܓܲ̇ܪ ܗ̄ܘ̣ܵܐ ܠܵܗ̇ ܠܡܲܪܝܼܪܘܼܬܹܗ", "ܘܡܸܫܬܲܠܗܲܒܼ ܗ̄ܘ̣ܵܐ ܕܲܢܣܝܼܦ ܢܘܼܪܹܗ ܒܝܲܠܕܵܘ̈ܗܝ ܕܐܝܼܘܿܒܼ ܀", ":ܒܫܘܼܠܵܩ ܛܸܒܵܐ ܕܓܼܡܠܹ̈ܐ ܕܐܸܒܲܕܼܘ ܚܲܕܸܿܬܼ ܛܸܒܵܐ", "ܕܡܲܪܝܼܪ ܫܸܡܥܹܗ ܘܗܵܦܹ̇ܟ ܪ̈ܲܚܡܹܐ ܘܕܵܠܲܚ ܢܲܦܫܵܐ ܀", ":ܒܢܲܝܝ̈ܟ ܠܲܡ ܫܲܒܼܥܵܐ ܥܲܡ ܐܲܚܘܵܬ̈ܗܘܿܢ ܒܣܵܡܵܐ ܛܲܝܸܒܼܘ", "ܘܲܠܘܵܬܼ ܒܘܼܟܼܪܵܐ ܟܢ݂ܲܫܘ ܒܐܵܘܝܘܼܬܼܵܐ ܐܲܝܟ ܕܲܡܥܵܕܼܝܼܢ ܀", ":ܪܘܼܚܵܐ ܩܫܝܼܬܼܵܐ ܢܸܫܒܲܬ̤ ܡܸܢܫܹܠܝ ܕܠܵܐ ܒܲܥܝܵܕܼܵܐ", "ܘܙܵܥ ܫܲܬܼܐܸܣܵܘ̈ܗܝ ܕܒܲܝܬܵܐ ܘܲܢܦ݂ܲܠ ܘܲܛ̣ܡܲܪ ܐܸܢܘܿܢ ܀", ":ܢܦܲܠ̣ ܬܲܛܠܝܼܠܵܐ ܘܲܛܡ݂ܲܪ ܐܸܢܘܿܢ ܠܥܸܣܪ̈ܵܬܢܲܝܗܘܿܢ", "ܘܚܲܠܸܛ ܕܸܵܡܗܘܿܢ ܥܲܡ ܟܵܣܲܝ̈ܗܘܿܢ ܒܲܣܡܵܟܲܝ̈ܗܘܿܢ ܀", ":ܠܒܹܫ ܡ̇ܪܘܿܕܼܵܐ ܐ̄ܣܟܹܿܝܡ ܚܵܘܣܵܢܵܐ ܕܢܲܛܥܸܐ ܒܐܝܼܘܿܒܼ", "ܘܒܲܕܼܡܘܼܬܼ ܪܵܚ̇ܡܵܐ ܚܵܘܝܼ ܢܲܦܫܹܗ ܒܛܸܒܵܐ ܕܲܒܼܢܵܘ̈ܗܝ ܀", ":ܠܵܐ ܠܲܡ ܡܸܡܬܼܘܿܡ ܓܸܕܼܫܲܬ̤ ܗܵܕܹܐ ܠܘܵܬܼ ܙܲܕܿܝܼܩܹ̈ܐ", "ܘܠܵܐ ܦܪ݂ܲܥ ܛܵܒܼܵܐ ܗܵܢ ܦܘܼܪܥܵܢܵܐ ܠܲܕܼܪܵܚܹ̇ܡ ܠܹܗ ܀", ":ܠܘܵܬܼܵܟ ܐܝܼܘܿܒܼ ܗ̣ܦܲܟ ܒܵܪܘܿܝܵܐ ܛܲܟܼܣܵܐ ܕܪ̈ܲܚܡܵܘܗܝ", "ܘܠܵܐ ܚܓܲܛ ܪ̈ܲܚܡܹܐ ܒܪܘܼܓܼܙܵܐ ܕܐܲܝܬܿܝܼ ܥܲܠ ܩܸܢܝܵܢܲܝ̈ܟ ܀", ":ܠܵܐ ܣܸܦܩܲܬ̤ ܠܹܗ ܕܐܵܘܩܸܕܼ ܥܵܢ̈ܟ ܘܐܲܫܒܿܝܼ ܓܲܡܠܲܝ̈ܟ", "ܘܐܸܫܕܼ ܚܸܡܬܹܗ ܥܲܠ ܝܵܪ̈ܘܿܬܲܝܟ ܘܩܲܛܸܠ ܐܸܢܘܿܢ ܀", ":ܠܵܘ ܟܹܐܢܵܐܝܼܬܼ ܣܥ݂ܲܪ ܒܵܪܘܿܝܵܐ ܕܲܛܠ݂ܲܡ ܥܲܡܠܝ̈ܟ", "ܘܢܸܗܘܸܐ ܕܲܐ̄ܚܪܹܝܢ ܣܥ̣ܵܐ ܥܲܠ ܝܲܠܕܲܝ̈ܟ ܡܨܸܐ ܗ̄ܘ̣ܵܐ ܕܢܸܟܼܠܹܝܘܗܝ ܀", ":ܐܸܢܗܘ̤ ܕܫܲܪܝܼܪ ܚܘܼܒܹܿܗ ܨܹܐܕܲܝܟ ܥܲܠ ܡ̇ܢ ܐܲܗܡܝܼ", "ܘܐܸܢ ܟܹܐܢܵܐܝܼܬܼ ܦܵܪܲܥ ܥܲܡܠܹ̈ܐ ܠܡܵܢ ܐܲܥܘܸܠ ܒܵܟ ܀", ":ܐܘܿ ܠܲܢܟܼܝܼܠܵܐ ܕܠܵܐ ܣܸܦܩܲܬ̤ ܠܹܗ ܚܲܪܒܵܐ ܕܐ̄ܢܵܫܵܐ", "ܘܫܲܪܝܼ ܕܢܹܐܫܘܿܕܼ ܡܸܪܲܬܼ ܪܘܼܓܼܙܹܗ ܥܲܠ ܒܵܪܘܿܝܵܐ ܀", ":ܗܘ̤ ܠܲܡ ܐܲܫܸܒܼ ܪܘܼܚܵܐ ܕܪܘܼܓܼܙܵܐ ܘܩܲܛܸܠ ܝܲܠܕܲܝ̈ܟ", "ܘܲܕܼܣܵܥܹ̇ܐ ܠܵܟ ܒܥܹ̇ܐ ܕܲܢܥܝܼܩܵܟ ܒܝܲܕܼ ܝܵܪ̈ܘܿܬܲܝܟ ܀", ":ܒܕܲܪܵܐ ܕܲܒܼܢܵܘ̈ܗܝ ܣܒܲܪ݂ ܡ̇ܪܘܿܕܼܵܐ ܕܚܵܣܹ̇ܝܢ ܗ̄ܘ̣ܵܐ ܠܹܗ", "ܕܕܲܡ ܥܵܨܹ̇ܐ ܠܹܗ ܚܘܼܒܹܿܗ ܕܝܲܠܕܵܘ̈ܗܝ ܘܡ̇ܘܠܸܕܼ ܪܸܛܢܵܐ ܀", ":ܠܚܲܪܬܼܵܐ ܢܲܛܪܹܗ ܐܵܟܹ̇ܠܩܲܪܨܵܐ ܠܕܵܪܵܐ ܩܲܫܝܵܐ", "ܕܝܵ̇ܕܲܥ ܕܐܲܣܝܼܪ ܚܘܼܒܵܐ ܕܐ̄ܢܵܫܵܐ ܠܘܵܬܼ ܝܲܠܕܲܝ̈ܗܘܿܢ ܀", ":ܬܠܵܬܼܵܐ ܩܪ̈ܵܒܹܐ ܥܒ݂ܲܪ ܡ̇ܪܘܿܕܼܵܐ ܥܲܡ ܙܲܕܿܝܼܩܵܐ", "ܘܒܲܪܒܼܝܼܥܵܝܵܐ ܣܲܦܸܩ ܓܹܐܪ̈ܵܘܗܝ ܘܩܵܡ̣ ܟܲܕܼ ܒܲܗܝܼܬܼ ܀", ":ܒܗܵܢ ܬܲܟܼܬܿܘܼܫܵܐ ܬܠܸܐ ܗ̄ܘ̣ܵܐ ܣܲܒܼܪܹܗ ܘܲܡܣܲܟܸܿܐ ܗ̄ܘ̣ܵܐ", "ܕܫܸܡ ܨܘܿܚܝܼܬܼܵܐ ܢܸܫܡܲܜܥ ܒܲܠܚܘܿܕܼ ܘܢܸܙܟܹܿܝܘܗܝ ܠܐܝܼܘܿܒܼ ܀", ":ܠܵܐ ܓܹܝܪ ܣܸܠܩܲܬ̤ ܪܸܓܲܬܼ ܢܲܦܫܹܗ ܠܘܵܬܼ ܫܘܼܠܵܡܵܐ", "ܘܠܵܐ ܐܲܢܝܼܚܹܗ ܗܵܘ̇ ܬܲܡܝܼܡܵܐ ܒܫܸܡ ܨܘܿܚܝܼܬܼܵܐ ܀", ":ܐܘܿ ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ ܕܲܟܼܡܵܐ ܚܲܡܣܸܢ", "ܘܠܵܐ ܐܸܬܼܪܲܦܝܼ ܒܝܲܕܼ ܨܸܢ̈ܥܵܬܹܗ ܕܲܒܼܠܕܲܪܵܐ ܀", ":ܐܘܿ ܡ̇ܝܘܿܬܼܵܐ ܠܒܼܝܼܫ ܗܲܕܵܡܹ̈ܐ ܕܲܙܟܼܵܐ ܠܚܲܫܹ̈ܐ", "ܐܘܿ ܒܸܣܪܵܐ ܕܐܸܚܲܪ ܕܵܪܵܐ ܥܲܡ ܪܘܼܚܵܢܵܐ ܀", ":ܐܘܿ ܒܲܪ ܐܵܕܼܵܡ ܥܲܦܪܵܐ ܕܐܲܪܥܵܐ ܕܲܛܥ̣ܵܐ ܟܝܵܢܹܗ", "ܘܠܵܐ ܦܲܟܿܗܬܹܗ ܪܸܚܡܲܬܼ ܝܲܠܕܸܵܘ̈ܗܝ ܠܚܘܼܒܵܐ ܕܡ̇ܪܹܗ ܀", ":ܐܘܿ ܪܸܥܝܵܢܵܐ ܟܕܼܝܼܢ ܥܲܡ ܚܲܫܹ̈ܐ ܕܡ̇ܝܘܿܬܼܘܼܬܼܵܐ", "ܕܠܵܐ ܐܸܬܼܪܲܦܝܼ ܒܚܲܫܵܐ ܕܲܒܼܢܵܘ̈ܗܝ ܠܘܵܬܼ ܪܘܼܛܵܢܵܐ ܀", ":ܐܘܿ ܐܵܕܼܵܡܘܿܣ ܕܦܲܠܚܹ݂ܗ ܒܝܼܫܵܐ ܩܫܲܝ̈ܵܐ", "ܘܠܵܐ ܐܸܬܼܪܲܟܲܟ ܒܲܫܡܘܼ̈ܥܵܬܼܵܐ ܡܥܝܼܢ̈ܝܝܵܬܼܵܐ ܀", ":ܠܵܘ ܠܲܟܼܝܵܢܹܗ ܛܥ̣ܵܐ ܡ̇ܝܘܿܬܼܵܐ ܒܚܲܫܹ̈ܐ ܕܲܣܒܹܲܠ", "ܘܠܵܘ ܐܲܝܟ ܣܵܢܹ̇ܐ ܚܘܼܒܵܐ ܕܲܒܼܢܵܘ̈ܗܝ ܠܵܐ ܪܲܛܸܢ ܗ̄ܘ̣ܵܐ ܀", ":ܚܵܐܹ̇ܫ ܗ̄ܘ̣ܵܐ ܓܹܝܪ ܒܚܲܫܹ̈ܐ ܕܲܒܼܢܵܘ̈ܗܝ ܘܲܕܼܩܸܢܝܵܢܵܘ̈ܗܝ", "ܘܡܲܬܼܒܲܝܲܐ ܗ̄ܘ̣ܵܐ ܒܪܸܚܡܲܬܼ ܡ̇ܪܹܗ ܘܠܵܐ ܡܸܬܼܪܲܦܸܐ ܀", ":ܚܘܼܒܵܐ ܒܚܘܼܒܵܐ ܦܲܚܼܡ ܐܝܼܘܿܒܼ ܐܲܝܟ ܦܵܪܘܿܫܵܐ", "ܘܲܥܠ݂ܲܒܼ ܚܘܼܒܵܐ ܕܪܸܚܡܲܬܼ ܡ̇ܪܹܗ ܠܚܘܼܒܵܐ ܕܲܒܼܢܵܘ̈ܗܝ ܀", ":ܐܲܟܼܪܝܼ ܣܲܓܿܝܼ ܥܲܠ ܩܸܢܝܵܢܵܘ̈ܗܝ ܘܠܵܐ ܪܲܛܸܢ ܗ̄ܘ̣ܵܐ", "ܚܲܫ̣ ܥܲܠ ܝܲܠܕܼܵܘ̈ܗܝ ܘܒܲܝܲܐ ܚܲܫܹܗ ܒܪܸܚܡܲܬܼ ܡ̇ܪܹܗ ܀", ":ܨܪܵܐ ܠܲܦܪܝܼܣܵܐ ܬܲܟܼܣܝܼܬܼ ܦܲܓܼܪܹܗ ܘܣܲܦܲܪ ܣܲܥܪܹܗ", "ܘܠܵܐ ܨܪܵܐ ܠܸܒܹܿܗ ܒܝܲܕܼ ܦܘܼܠܵܓܼܵܐ ܕܥܲܠ ܒܵܪܘܿܝܹܗ ܀", ":ܥܲܪܛܸܠ ܢܸܦܩܹ̇ܬܼ ܟܲܕܼ ܐܸܬܼܝܲܠܕܹܿܬܼ ܐܸܡ̣ܲܪ ܟܹܐܢܵܐ", "ܘܥܲܪܛܸܠ ܐܸܗܦܘܿܟ ܕܠܵܐ ܬܲܟܼܣܝܼܬܼܵܐ ܐܲܝܟ ܡ̇ܐ ܐܸܬܹܿܝܬܼ ܀", ":ܐܲܠܵܗܝ ܝܲܗ̣̄ܒܼ ܠܝܼ ܘܲܗ̣ܦܲܟ ܫܲܩ̣ܠܹܗ ܫܲܠܝܼܛ ܪܸܡܙܹܗ", "ܫܡܹܗ ܢܸܬܼܒܲܪܲܟ ܡ̣ܢ ܩܸܢܝܵܢܵܘ̈ܗܝ ܥܲܠ ܟܠ ܕܲܒܼܪ̣ܵܐ ܀", ":ܦܪܲܥ ܬܲܡܝܼܡܵܐ ܩܵܠ ܬܵܘܕܲܝܼܬܼܵܐ ܚܠܵܦ ܝܵܪ̈ܘܿܬܼܵܘܗܝ", "ܘܚܲܬܸܿܡ ܡ̇ܪܹܗ ܥܲܠ ܚܘܼܡܣܵܢܹܗ ܕܠܵܐ ܚ̣ܟܵܐ ܘܪܲܛܸܢ ܀", ":ܫܠܸܡ̣ ܬܲܟܼܬܿܘܼܫܵܐ ܕܡ̇ܘܬܵܐ ܕܲܒܼܢܵܘ̈ܗܝ ܘܲܕܼܩܸܢܝܵܢܵܘ̈ܗܝ", "ܘܫܲܪܝܼ ܡܚܲܕܸܿܬܼ ܙܲܝܢܵܐ ܐ̄ܚܪܹܢܵܐ ܠܐܲܒܼܕܵܢ ܦܲܓܼܪܵܐ ܀", ":ܒܢܘܼܪܵܐ ܕܪܘܼܓܼܙܹܗ ܡܸܫܬܲܢܲܩ ܗ̄ܘ̣ܵܐ ܠܘܼܩܒܲܠ ܐܝܼܘܿܒܼ", "ܕܐܲܝܢܵܐ ܦܲܚܵܐ ܢܥܲܡܸܩ ܢܸܛܡܘܿܪ ܠܩܲܠܝܼܠܘܼܬܹܗ ܀", ":ܐܸܒܼܠܵܐ ܗ̄ܘ̣ ܪܲܒܵܐ ܐܸܢ ܙܵܟܹ̇ܐ ܠܝܼ ܥܲܦܪܹܗ ܕܐܵܕܼܵܐ", "ܘܡܲܗܸܠ ܓܵܚܹ̇ܟ ܒܲܪ ܕܚܝܼܚܵܐ ܥܲܠ ܪܘܼܚܵܢܵܐ ܀", ":ܫܒܹ̇ܝܬܼ ܩܸܢܝܵܢܵܘ̈ܗܝ ܘܠܲܒܸܿܒܼ ܢܲܦܫܹܗ ܒܬܼܘܼܟܼܠܵܢ ܡ̇ܪܹܗ", "ܩܸܛ̇ܠܹܬܼ ܠܲܒܼܢܵܘ̈ܗܝ ܘܒܲܪܸܟ ܠܲܫܡܹܗ ܕܗܘ̤ ܝܲܗ̣̄ܒܼ ܘܲܢܣ݂ܲܒܼ ܀", ":ܝܸܕܼܥܹ̇ܬܼ ܡܸܟܹܿܝܠ ܕܠܵܐ ܡܸܬܼܪܲܦܸܐ ܒܒܲܪ̈ܵܝܵܬܼܵܐ", "ܘܠܵܐ ܡܸܚܸܫ ܠܹܗ ܟܹܐܒܵܐ ܕܝܲܠ̈ܕܵܘܗܝ ܐܲܝܟ ܕܲܩܢܘܿܡܹܗ ܀", ":ܠܗܲܝܟܲܠ ܦܲܓܼܪܹܗ ܙܵܕܹܩ ܡܸܟܹܿܝܠ ܕܐܸܩܪܘܿܒܼ ܘܐܸܣܬܿܘܿܪ", "ܕܐܸܢ ܠܵܐܚܵܐܹ̇ܫ ܒܝܲܕܼ ܗܲܕܵܡ̇ܘ̈ܗܝ ܠܵܐ ܡܸܬܼܪܦܸܐ: ܀", ":ܗܵܠܹܝܢ ܗܘ̤ ܒܹܗ ܡܸܬܼܚܲܫܲܕܼ ܗ̄ܘ̣ܵܐ ܥܵܘ̇ܠܵܐܝܼܬܼ", "ܕܢܲܝܬܸܿܐ ܠܓܸܠܝܵܐ ܪܸܓܼܬܼ ܢܸܟܼܠܹܗ ܡܸܬܼܝܲܐܲܒܼ ܗ̄ܘ̣ܵܐ ܀", ":ܓܠ̣ܵܝܗܝ ܒܵܪܘܿܝܵܐ ܠܢܸܟܼܠܹܗ ܟܲܣܝܵܐ ܒܝܲܕܼ ܗܵܝ̇ ܕܐܲܟܼܬܸܿܒܼ", "ܕܐܸܬܼܵܐ ܐܵܦ ܗܘ̤ ܥܲܡ ܙܲܕܿܝܼܩܹ̈ܐ ܩܕܼܵܡ ܐܲܠܵܗܵܐ ܀", ":ܠܚܘܼܫܵܒܼ ܢܸܟܼܠܹܗ ܦܪܣܝܼ ܪܸܡܙܵܐ ܒܝܲܕܼ ܫܘܼܐܵܠܵܐ", "ܘܗܘ̤ ܠܹܗ ܐܲܟܸܿܣ ܒܝܲܕܼ ܗܵܝ̇ ܕܐܸܡ݂ܲܪ ܕܚܸܕܼ̇ܪܹܬܼ ܒܐܲܪܥܵܐ ܀", ":ܗܵܐ ܣܵܡ̣ܬܿ ܠܸܒܵܟ ܥܲܠ ܥܲܒܼܕܿܝ ܐܝܼܘܿܒܼ ܐܲܫܡܲܥ ܨܹܐܕܼܵܘܗܝ", "ܕܬܲܡܝܼܡ ܘܲܬܼܪܝܝܼܨ ܘܠܲܝܬܿ ܐܲܟܼܟܵܬܹܗ ܕܲܡܝܲܩܲܪ ܠܝܼ ܀", ":ܠܵܐ ܡܸܬܼܪܲܦܸܐ ܡ̣ܢ ܟܹܐܢܘܼܬܼܵܐ ܘܬܲܡܝܼܡܘܼܬܼܵܐ", "ܘܡܲܛܸܢ ܐܲܢ̄ܬܿ ܠܝܼ ܕܐܵܘܒܸܿܕܼ ܒܐܝܼܕܲܝ̈ܟ ܠܥܲܒܼܕܵܐ ܛܵܒܼܵܐ ܀", ":ܦܲܢܝܼ ܢܟܼܠܵܐ ܠܪܸܡܙܵܐ ܟܲܣܝܵܐ ܕܡ̣ܢ ܒܵܪܘܿܝܵܐ", "ܕܠܵܘ ܕܝܼܠܹܗ ܗ̄ܘ̣ ܡܸܫܟܵܐ ܕܲܒܼܠܲܥ ܒܓܹܐܪܹ̈ܐ ܕܲܡܚܘܼܬܼܝ ܀", ":ܟܠ ܠܲܡ ܕܲܩܢܸܐ ܝܵܗܹ̇ܒܼ ܓܲܒܼܪܵܐ ܘܡܲܚܸܐ ܢܲܦܫܹܗ", "ܕܢܲܦܫܵܐ ܗ̄ܘ̣ ܒܲܠܚܘܿܕܼ ܪܵܚܹ̇ܡ ܐ̄ܢܵܫܵܐ ܡ̣ܢ ܟܠܡܸܕܸܿܡ ܀", ":ܘܐܸܢ ܨܵܒܹ̇ܐ ܐܲܢ̄ܬܿ ܕܬܹܐܠܲܦ ܗܵܕܹܐ ܥܢ̣ܵܐ ܡܲܪܵܚܵܐ", "ܐܵܘܫܸܛ ܐܝܼܕܼܵܟ ܘܲܡܚܝܼܘܗܝ ܩܲܠܝܼܠ ܘܗܵܐ ܟܵܦܲ݁ܪ ܒܵܟ ܀", ":ܘܐܸܢ ܡܵܚܹ̇ܐ ܐܲܢ̄ܬܿ ܫܲܒܼܛܵܐ ܕܐܝܼܕܼܵܟ ܥܲܠ ܗܲܕܵܡ̇ܘ̈ܗܝ", "ܒܐܲܦܲܝ̈ܟ ܩܵܐܹ̇ܡ ܘܲܡܨܲܚܸܐ ܠܵܟ ܕܠܵܐ ܟܘܼܚܵܕܼܵܐ ܀", "ܚܵܪ̣ ܝܵ̇ܕܲܥ ܟܠ ܒܪܸܓܲܬܼ ܢܲܦܫܹܗ ܕܐܵܟܹ̇ܠܩܲܪܨܵܐ:", "ܘܝܲܗ̣̄ܒܹܿܗ ܠܐܝܼܘܿܒܼ ܕܢܸܚܘܿܬܼ ܥܲܡܹܗ ܠܕܼܪܵܐ ܕܦܵܓܼܪܹܗ ܀", ":ܗܵܐ ܠܲܡ ܡܲܫܠܲܡ ܐܝܼܘܿܒܼ ܒܐܝܼܕܲܝ̈ܟ ܪܡܲܙ̣ ܠܹܗ ܟܲܣܝܵܐ", "ܢܲܦܫܹܗ ܒܲܠܚܘܿܕܼ ܠܵܐ ܡܲܦܲܝ ܠܵܟ ܠܡܸܣܲܒܼ ܡܵܢܹܗ ܀", ":ܐܲܪܓܸܿܫ ܒܝܼܫܵܐ ܕܐܲܗܡܝܼ ܛܵܒܼܵܐ ܡ̣ܢ ܒܲܪ ܒܲܝܬܹܿܗ", "ܘܲܡ̣ܬܲܚ ܩܸܫܬܹܿܗ ܘܲܡ̣ܠܵܗ̇ ܓܹܐܪܹ̈ܐ ܕܢܘܼܪܵܐ ܕܪܘܼܓܼܙܹܗ ܀", ":ܢܦܲܩ̣ ܠܲܡ ܒܝܼܫܵܐ ܘܲܡ̣ܚܲܝܗܝ ܠܐܝܼܘܿܒܼ ܒܫܘܼܚܢܵܐ ܒܝܼܫܵܠ", "ܡ̣ܢ ܪܹܫ ܓܘܼܫܡܹܗ ܥܕܲܡ̇ܐ ܠܪܸ̈ܓܼܠܵܘܗܝ ܕܠܵܐ ܚܵܘܣܵܐ ܀", ":ܫܒܘܼܚܢܵܐ ܣܲܪܝܵܐ ܢܲܣܟܹܿܗ ܠܦܲܓܼܪܹܗ ܐܲܝܟ ܕܲܒܼܟܼܘܼܪܵܐ", "ܘܲܡ̣ܪܲܩ ܡܸܢܹܗ ܨܵܐܬܼܵܐ ܕܚܲܫܹ̈ܐ ܒܪܸܬܼܚܹܗ ܩܲܫܝܵܐ ܀", ":ܣܲܦܸܩ ܐܸܢܘܿܢ ܠܓܹܐܪ̈ܲܝ ܚܸܡܬܹܗ ܒܢܘܼܪܵܐ ܕܲܫܓܲܪ", "ܘܦܲܓܼܪܹܗ ܕܐܝܼܘܿܒܼ ܡܸܫܦܲܪ ܫܲܦܲ݁ܪ ܒܫܲܠܗܹܒܼܝܼܬܼܵܐ ܀", ":ܢܚܸܬܼܘ ܕܲܪܵܪܹ̈ܐ ܬܪܹܝܢ ܕܲܠܩܲܘܼܒܼܠܹ̈ܐ ܠܒܹܝܬܼ ܬܲܟܼܬܿܘܼܫܵܐ", "ܪܹܫܵܐ ܕܐܵܐܲܪ ܘܦܲܓܼܪܵܢܵܝܵܐ ܠܒܼܝܼܫ ܗܲܕܵܡܹ̈ܐ ܀", ":ܙܟܼܵܐ ܦܲܓܼܪܵܢܵܐ ܠܪܘܼܚܵܢܵܝܵܐ ܒܚܹܝܠ ܨܸܒܼܝܵܢܵܐ", "ܘܚܵܒܼ݂ ܪܘܼܚܵܢܵܐ ܡ̣ܢ ܦܲܓܼܪܵܐ ܒܪܲܦܝܘܼܬܼ ܢܲܦܫܵܐ ܀", ":ܩܵܡ̣ ܐܲܬܼܠܹܝܛܵܐ ܕܙܲܕܿܝܼܩܘܼܬܼܵܐ ܒܐܸܣܛܵܕܼܝܼܘܿܢ", "ܘܐܸܚܲܕܼ ܕܵܪܵܐ ܒܸܣܪܵܢܵܝܵܐ ܥܲܡ ܪܘܼܚܵܢܵܐ ܀", ":ܟܢܲܫ݂ܘ ܚܲܘܵܝܹ̈ܐ ܕܐܲܬܼܠܹܝܛܘܼܬܼܵܐ ܟܸܢܫܲܝ̈ ܪܵܘܡ̇ܐ", "ܘܲܬܼܗܲܪܘ ܐܲܟܲܚ̄ܕܼ ܒܦܲܓܼܪܵܢܵܝܵܐ ܕܲܙܟܼܵܐ ܠܪܘܼܚܵܐ ܀", ":ܐܘܿ ܬܲܟܼܬܿܘܼܫܵܐ ܚܲܕܼܬܼܵܐ ܕܲܗܘ̤ܵܐ ܕܠܵܐ ܒܲܥܝܵܕܼܵܐ", "ܕܐܲܝܢܵܐ ܕܒܼܵܠܲ݁ܥ ܠܹܗ ܡܸܬܼܦܲܢܸܐ ܟܠܝܼܠ ܙܵܟܼܘܼܬܼܵܐ ܀", ":ܒܠܲܥ̣ ܦܲܓܼܪܵܢܵܐ ܡ̣ܢ ܪܘܼܚܵܢܵܐ ܘܒܲܣܒܸܿܣ ܓܘܼܫܡܹܗ", "ܘܲܒܼܚܘܼܒܵܠܹܗ ܫܲܩ݂ܲܠ ܙܵܟܼܘܼܬܼܵܐ ܐܲܝܟ ܫܲܪܝܼܪܵܐ ܀", ":ܣܬ݂ܲܪ ܡ̇ܪܘܿܕܼܵܐ ܠܒܸܢܝܵܢ ܦܲܓܼܪܹܗ ܘܲܒܼܢ̣ܵܐ ܠܢܲܦܫܹܗ", "ܒܪ̣ܵܐ ܗܲܕܵܡ̇ܘ̈ܗܝ ܘܚܲܝܸܨ ܙܵܘܥܵܘ̈ܗܝ ܒܝܲܕܼ ܚܘܼܡܵܣܵܢܵܐ ܀", ":ܢܝܼܫܵܐ ܩ̣ܒܲܥܘ ܗ̄ܘ̣ܵܘ ܒܝܼܫܵܐ ܘܐܝܼܘܿܒܼ ܒܹܝܬܼ ܐܵܓܼܘܿܢܵܐ", "ܕܐܲܝܢܵܐ ܕܚܵܢܹ̇ܐ ܒܝܲܕܼ ܨܸܒܼܝܵܢܐ ܟܠܝܼܠܵܐ ܢܵܣܹ̇ܒܼ ܀", ":ܡ̣ܬܲܚ ܨܼܒܼܝܵܢܹܗ ܦܲܓܼܪܵܢܵܝܵܐ ܠܢܝܼܫܵܐ ܕܲܩ̣ܒܲܥܘ", "ܘܣܲܩܦܸܩ ܓܹܐܪ̈ܵܘܗܝ ܪܘܼܚܵܢܵܝܵܐ ܠܟܼܵܐ ܡ̣ܢ ܢܝܼܫܵܐ ܀", ":ܐܘܿ ܩܲܫܬܵܐ ܕܲܢܨܲܚ ܘܲܙܟܼܵܐ ܒܟܼܠ ܬܲܟܼܬܿܘܼܫܝܼ̈ܢ", "ܘܚܲܕܼ ܥܲܦܪܵܢܵܐ ܪܡ̇ܝ̣ܗܝ ܟܲܕܼ ܝܲܬܿܝܼܒܼ ܘܲܫܠܝܼܚ ܙܲܝܢܹܗ ܀", ":ܐܘܿ ܡ̇ܝܘܿܬܼܵܐ ܟܝܵܢܵܐ ܫܝܼܛܵܐ ܕܕܵܪܫܘܼܗܝ ܕܲܝܘܹ̈ܐ", "ܕܩܵܡ̣ ܟܲܕܼ ܢܲܦܝܼܠ ܐܲܪܡܝܼ ܐܸܢܘܿܢ ܬܲܚܬܲܝ ܪ̈ܓܼܠܵܘܗܝ ܀", ":ܐܘܿ ܐܲܬܼܠܹܝܛܵܐ ܦܲܓܼܪܵܢܵܝܵܐ ܕܐܲܚܕܵܝ̈ܗܝ ܪ̈ܘܼܚܹܐ", "ܘܦܲܠܸܛ ܢܲܦܫܹܗ ܝܲܩܝܼܪ ܓܘܼܫܡܵܐ ܡ̣ܢ ܩܲܠܝܼܠܹ̈ܐ ܀", ":ܐܘܿ ܡܲܠܵܚܵܐ ܕܪܵܕܹܐ ܒܝܲܡܵܐ ܒܣܲܬܼܘܵܐ ܩܲܫܝܵܐ", "ܘܠܵܐ ܛܲܒܲܥܬܼܵܗ̇ ܫܓܼܝܼܫܘܼܬܼ ܓܼܠ̈ܠܹܐ ܠܗܲܝܡܵܢܘܼܬܹܗ ܀", ":ܫܲܓܼܫܹܗ ܒܝܼܫܵܐ ܒܝܲܡܵܐ ܕܦܲܓܼܪܹܗ ܥܲܡ ܪܸܥܝܵܢܹܗ", "ܘܐܲܣܪ̣ܵܗ̇ ܠܸܐܠܦܵܐ ܒܚܘܼܡܣܵܢ ܢܲܦܫܹܗ ܕܠܵܐ ܬܸܬܿܛܲܒܲܥ ܀", ":ܢܫܲܒܼ݂ܘ ܒܹܗ ܛܸܒܹܿܐ ܐܲܝܟ ܥܲܠܥܵܠܹ̈ܐ ܘܠܵܐ ܐܸܬܼܪܲܦܝܼ", "ܘܢܲܩ̣ܫܹܗ ܚܲܫܵܐ ܕܡ̇ܘܬܵܐ ܕܲܒܼܢܵܘ̈ܗܝ ܘܠܵܐ ܐܸܬܼܦܲܠܲܓܼ ܀", ":ܚܲܒܼܛܵܗ̇ ܒܝܼܫܵܐ ܠܚܲܩܠܵܐ ܕܦܲܓܼܪܹܗ ܒܒܲܪܕܼܵܐ ܕܟܹܐܒܹ̈ܐ", "ܘܲܦܪ݂ܲܥ ܦܘܼܡܹܗ ܩܵܠ ܬܸܫܒܿܘܿܚܬܵܐ ܚܠܵܦ ܓܘܼܕܵܦܵܐ ܀", ":ܫܒܼ݂ܵܐ ܩܸܢܝܵܢܵܘ̈ܗܝ ܐܵܟܹ̇ܠܩܲܪܨܵܐ ܕܢܸܫܒܸܿܐ ܠܸܒܹܿܗ", "ܘܣܲܬܲܪ ܥܘܼܬܼܪܵܐ ܕܟܲܣܝܘܼܬܼ ܢܲܦܫܹܗ ܒܓܼܵܘ ܡ̣ܢ ܩܘܼܫܬܵܐ ܀", ":ܕܠܵܐ ܐܸܬܼܪܲܦܝܼ ܒܐܲܒܼܕܵܢ ܢܸܟܼܣܵܘ̈ܗܝ ܘܚܲܫܲܝ̈ ܦܲܓܼܪܹܗ", "ܓܼܕܲܠ ܠܹܗ ܡ̇ܪܹܗ ܟܠܝܼܠ ܙܵܟܼܘܼܬܼܵܐ ܚܠܵܦ ܐܘܼܠܨܵܢܵܘ̈ܗܝ ܀", ":ܕܲܕܼܪܲܫ ܐܘܼܪܚܵܐ ܨܹܝܕܼ ܟܹܐܢܘܼܬܼܵܐ ܒܦܘܼܪܫܵܢ ܢܲܦܫܹܗ", "ܥܲܒܼ݂ܕܹܿܗ ܐܘܼܪܚܵܐ ܕܢܸܪܕܿܘܿܢ ܐ̄ܢܵܫܵܐ ܒܕܼܘܼܡܝܵܐ ܕܥܲܡܠܵܘ̈ܗܝ ܀", ":ܕܩܲܒܸܿܠ ܢܝܼܫܵܐ ܕܙܵܟܼܘܼܬܼ ܩܘܼܫܬܵܐ ܠܘܼܩܒܲܠ ܒܝܼܫܵܐ", "ܪܫܲܡ̣ ܕܘܼܟܼܪܵܢܹܗ ܒܲܕܼܡܘܼܬܼ ܨܲܠܡܵܐ ܠܓܼܵܘ ܡ̣ܢ ܣܸܦܪ̈ܵܘܗܝ ܀", ":ܐܲܝܟ ܡܲܚܙܝܼܬܼܵܐ ܠܫܲܦܝܘܼܬܼ ܢܲܦܫܵܐ ܟܬ݂ܲܒܼ ܕܘܼܟܼܪܵܢܹܗ", "ܕܢܸܡܪܘܿܩ ܟܠܢܵܫ ܣܲܢܝܘܼܬܼ ܢܲܦܫܹܗ ܒܫܘܼܦܪ̈ܵܘܗܝ ܕܐܝܼܘܿܒܼ ܀", ":ܒܗܵܕܹܐ ܬܸܢܘܲܝ ܩܲܠܸܣ ܐܸܢܘܿܢ ܛܵܒܼܵܐ ܠܟܹܐܢܹ̈ܐ", "ܕܢܸܗܘܘܿܢ ܨܲܠܡܵܐ ܒܝܲܕܼ ܥܲܡܠܲܝ̈ܗܘܿܢ ܠܟܲܣܝܘܼܬܼ ܩܘܼܫܬܵܐ ܀", ":ܠܵܘ ܩܘܼܠܵܣܹ̈ܐ ܐܲܪ̈ܥܵܢܵܝܹܐ ܓܼܕܲܠ ܠܐܲܬܼܠܹܝܛܵܘ̈ܗܝ", "ܛܢܵܢܵܐ ܐܲܪܡܝܼ ܒܐܲܪܥܵܐ ܠܐ̄ܢܵܫܵܐ ܠܘܵܬܼ ܟܹܐܢܘܼܬܼܵܐ ܀", ":ܒܚܲܫܵܘ̈ܗܝ ܕܐܝܼܘܿܒܼ ܦܬ݂ܲܚ ܐܵܓܼܘܿܢܵܐ ܠܐܲܬܼܠܹܝܛܘܼܬܼܵܐ", "ܘܫܲܪܝܼ ܒܸܣܪܵܐ ܠܡܹܐܚܲܕܼ ܕܲܪܵܐ ܥܲܡ ܪ̈ܘܼܚܵܢܹܐ ܀", ":ܗܘ̤ܵܘ ܢܸܨܚܵܢܵܘ̈ܗܝ ܐܲܝܟ ܟܵܪ̈ܘܿܙܹܐ ܒܐܸܕܼܢܲܝ̈ ܟܠܢܵܫ", "ܕܚܲܡܣܸܢܘ ܐ̄ܢܵܫܵܐ ܘܠܵܐ ܬܸܬܼܪܲܦܘܿܢ ܒܚܲܫܲܝ̈ ܦܲܓܼܪܵܐ ܀", ":ܐܲܝܟ ܫܝܼܦܘܿܪܵܐ ܩܵܥܹ̇ܐ ܟܠܢܵܫ ܥܲܠ ܙܵܟܼܘܼܬܹܗ", "ܕܩܲܠܝܼܠ ܙܲܒܼܢܵܐ ܘܲܙܥܘܿܪ ܚܲܫܵܐ ܘܪܲܒܿ ܦܘܼܪܥܵܢܵܐ ܀", ":ܥܲܡ ܟܠ ܘܲܒܼܟܼܠ ܗܘ̤ ܡܸܣܬܵܘܲܕܼ ܒܚܲܫܹܐ ܕܲܣܒܲܠ", "ܕܠܵܐ ܠܲܡ ܫܵܘܹ̇ܝܢ ܚܲܫܹ̈ܐ ܕܙܲܒܼܢܵܐ ܠܫܘܼܒܼܚܵܐ ܕܲܥܬܼܝܼܕܼ ܀", ":ܢܸܗܘܸܐ ܐܝܼܘܿܒܼ ܐܲܝܟ ܡܲܚܙܝܼܬܼܵܐ ܠܪܲܦܝܘܼܬܼ ܢܲܦܫܲܢ", "ܕܟܲܕܼ ܦܲܓܼܪܵܢܵܐ ܗ̄ܘ̣ ܒܚܲܫܲܝ̈ ܦܲܓܼܪܵܐ ܙܟܼܵܐ ܠܪܘܼܚܵܢܵܐ ܀", ":ܒܐܘܼܪܚܵܐ ܕܥܲܡܠܵܘ̈ܗܝ ܢܸܪܕܸܿܐ ܟܠ ܫܵܥ ܕܠܵܐ ܪܘܼܛܵܢܵܐ", "ܘܲܒܼܚܘܼ ܡܣܵܢܹܗ ܢܸܬܼܪܘܿܨ ܢܝܼܫܵܐ ܠܗܲܝܡܵܢܘܼܬܲܢ ܀"]}