{"title": "Against the Jews", "subtitle": "The Homilies of Mar Narsai", "syriacTitle": "ܠܘܼܩܒܲܠ ܝܗ̄ܘܼܕܼܵܝܹ̈ܐ", "author": "Narsai", "text": ["ܘܡܸܬ̣ܐ̱ܡܲܪ ܒܥܹܐܕܼܐ ܕܐܘܿܫܲܥܢܹ̈ܐ ܘܐܝܼܬܼܵܘܗܝ", "ܠܘܼܩܒܲܠ ܝܗ̄ܘܼܕܼܵܝܹ̈ܐ", "ܥܘܼܢܵܝܵܐ", "ܒܪܝܼܟ ܡܵܪܵܐ ܕܡ̣ܢ ܦܘܼܡ ܫܲܒܼܪܹ̈ܐ: ܓܒܼ݂ܵܐ ܠܹܗ ܫܘܼܒܼܚܵܐ", "ܠܐܝܼܩܵܪܹܗ: ܐܲܚܲܝ̈:", ":ܬܵܐ ܝܗ̄ܘܼܕܼܵܝܵܐ ܚܬܼܝܼܪ ܒܲܫܡܵܗܹ̈ܐ ܦܲܓܼܪ̈ܵܢܵܝܹܐ", "ܓܠܝܼ ܘܒܲܕܸܿܩ ܠܝܼ ܕܡ̇ܢܲܐ ܗ̄ܝܼ ܥܸܠܬܼܵܐ ܕܓܼܒܼܝܘܼܬܼ ܥܲܡܵܟ ܀", ":ܡܸܛܠ ܡ̇ܢܵܐ ܓܒܹܝܬܿ ܡ̣ܢ ܟܠܵܐ ܠܐܲܠܵܗ ܟܠܵܐ", "ܘܲܡܝܲܩܲܪ ܐܲܢ̄ܬܿ ܒܲܫܡܵܐ ܘܕܿܪܓܼܵܐ ܠܥܸܠ ܡ̣ܢ ܥܲܡܡܹ̈ܐ ܀", ":ܠܡܵܢܵܐ ܦܪܝܼܫܲܬܿ ܡ̣ܢ ܫܲܪ̈ܒܼܵܬܼܵܐ ܕܟܼܠܵܗ̇ ܬܹܒܹܝܠ", "ܘܠܵܐ ܡܸܬܼܚܲܠܛܲܬܿ ܥܲܡ ܐܸܡ̈ܘܵܬܼܵܐ ܕܝܲܠܕܼܵܘ̈ܗܝ ܕܐܵܕܼܵܡ ܀", ":ܠܡܵܢ ܡܸܬܼܢܲܟܼܪܹܝܬܿ ܐܲܝܟ ܢܘܼܟܼܪܵܝܵܐ ܠܲܒܼܢܲܝ̈ ܓܸܢܣܵܝܟ", "ܕܗܵܐ ܡܸܢܹܗ ܐܲܢ̄ܬܿ ܕܡܸܕܼܪܵܐ ܕܐ̄ܢܵܫܵܐ ܓܒܼܝܼܠ ܡ̣ܢ ܥܲܦܪܵܐ ܀", ":ܚܲܕܼܘܼ ܟܝܵܢܵܐ ܕܐܵܕܼܵܡ̇ܝܹ̈ܐ ܐܘܿ ܒܲܪ ܐܵܕܼܵܡ", "ܘܚܲܕܼܘܼ ܚܲܝܠܵܐ ܕܐܲܬܼܩܸܢ ܠܐܵܕܼܵܡ ܘܲܠܝܲܠ̈ܕܵܬܹܗ ܀", ":ܟܝܵܢܵܐ ܣܵܗܹ̇ܕܼ ܕܚܲܕܼܘܼ ܟܝܵܢܵܐ ܘܚܲܕܼ ܒܵܪܘܿܝܵܐ", "ܘܐܸܢ ܚܲܕܼ ܐܸܢܘܿܢ ܠܡܵܢ ܦܘܼܪܫܵܢܵܐ ܕܥܲܡܵܐ ܘܥܲܡܡܹ̈ܐ ܀", "ܐܸܢ ܚܲܕܼ ܪܸܡܙܵܐ ܒܪ݂ܵܐ ܟܠܡܼܕܹܿܡ ܡ̣ܢ ܠܵܐ ܡܼܕܸܿܡ:", "ܠܡܵܢ ܣܵܕܹ̇ܩ ܐܲܢ̄ܬܿ ܒܪܝܼܬܼܵܐ ܫܘܼܝܼܬܼܵܐ ܒܠܵܐ ܫܲܘܝܘܼܬܼܵܟ ܀", ":ܐܸܢܗܘ̤ ܕܟܹܐܢܵܐ ܗ̄ܘ̣ ܚܲܝܠܵܐ ܕܲܒܼܪܵܐ ܡܠܝܼܠܹ̈ܐ ܘܚܲܪ̈ܫܹܐ", "ܠܡܵܢ ܠܵܐ ܫܲܘܝܵܐ ܣܵܥܘܿܪܘܼܬܹܗ ܠܘܵܬܼ ܬܘܼܩܵܢܵܘ̈ܗܝ ܀", ":ܠܡܵܢܵܐ ܓ̣ܒܼܵܟ ܠܵܟ ܡ̣ܢ ܟܠ ܥܲܡܡܝܼ̈ܢ ܘܐܲܣܠܝܼ ܠܫܲܪܟܵܐ", "ܘܥܲܠ ܡ̇ܢ ܨܹܐܕܲܝܟ ܥܒ݂ܲܕܼ ܡܘܼܠܟܵܢܵܐ ܘܠܵܐ ܨܹܝܕܼ ܟܠܢܵܫ ܀", ":ܠܡܵܢܵܐ ܒܥܲܡܵܟ ܐܲܣܪܹܗ ܠܪܲܗܛܵܐ ܕܪܘܼܚ ܓܸܠܝܵܢܵܘ̈ܗܝ", "ܘܬܲܚܸܡ ܘܲܟܼܠ̣ܵܗ̇ ܠܲܢܒܼܝܘܼܬܼܵܐ ܠܓܼܵܘ ܡ̣ܢ ܫܲܒܼܛܲܝ̈ܟ ܀", ":ܠܡܵܢ ܠܵܟ ܒܲܠܚܘܿܕܼ ܝܲܗ̣̄ܒܼ ܢܵܡܘܿܣܵܐ ܚܲܝܹ̈ܐ", "ܘܢܲܟܼܪܝܼ ܠܥܲܡܡܹ̈ܐ ܡ̣ܢ ܚܲܠܝܘܼܬܼܵܐ ܕܢܸܒܼܥܹܗ ܪܲܒܵܐ ܀", ":ܠܡܵܢ ܒܵܟ ܚܹܝܠ ܐܵܬܼܘܵܬܹ̈ܗ ܘܲܓܼܒܲܪ̈ܘܵܬܹܗ", "ܘܲܪܸܕܼܵܐ ܠܥܲܡܡܹ̈ܐ ܘܐܲܟܸܿܣ ܠܡܲܠ̈ܟܹܿܐ ܡܸܛܠܵܬܼܵܟ ܀", ":ܠܡܵܐ ܟܲܝ ܚܘܼܒܵܟ ܫܦܝܼܥ ܨܹܝܕܼ ܚܘܼܒܹܿܗ ܝܲܬܿܪܝܼ ܡ̣ܢ ܟܠ", "ܘܡܸܛܠ ܗܵܕܹܐ ܦܲܪ̣ܥܵܟ ܐܲܓܼܪܵܐ ܕܫܵܘܹ̇ܐ ܠܚܘܼܒܵܟ ܀", ":ܐܵܘ ܕܲܠܡܵܐ ܟܲܝ ܠܚܘܼܒܹܿܗ ܕܐܲܒܼܪܵܡ ܝܲܩܲܪ ܚܘܼܒܹܿܗ", "ܘܡܸܛܠ ܗܵܕܹܐ ܥܲܒܼ݂ܕܼܵܟ ܝܵܪܬܵܐ ܕܚܘܼܒܹܿܗ ܪܲܒܵܐ ܀", ":ܡ̇ܕܹܝܢ ܢܸܒܼܥܸܐ ܕܡܸܛܠ ܡ̇ܢܵܐ ܓܒܼ݂ܵܝܗܝ ܠܐܲܒܼܪܵܗܵܡ", "ܘܐܲܝܕܼܵܐ ܗ̄ܝܼ ܥܸܠܬܼܵܐ ܕܲܩܪ̣ܵܝܗܝ ܪܵܚܡܵܐ ܕܒܲܣܝܼܡܘܼܬܹܗ ܀", ":ܐܸܢ ܐܵܡܲ݁ܪ ܐܲܢ̄ܬܿ ܕܚܘܼܒܹܿܗ ܥܲܒܼ݂ܕܹܿܗ ܪܵܚܡܵܐ ܠܟܲܣܝܵܐ", "ܗܵܐ ܩܲܕܿܝܼܡܵܐ ܓܒܼܝܼܬܹܗ ܠܚܘܼܒܹܿܗ ܘܣܵܗܹ̇ܕ ܡܘܼܫܹܐ ܀", ":ܪܘܼܚ ܓܸܠܝܵܢܵܐ ܩܪ̣ܵܝܗܝ ܡ̣ܢ ܒܵܒܹܠ ܩܕܼܵܡ ܕܲܢܗܲܝܡܸܢ", "ܘܒܼܵܬܲܪ ܕܲܦܪܵܝܗܝ ܫܒ݂ܲܩ ܚܲܢܦܘܼܬܼܵܐ ܘܝܲܩܲܪ ܩܘܼܫܬܵܐ ܀", ":ܡ̇ܕܹܝܢ ܠܵܐ ܠܵܟ ܠܡܸܫܬܲܒܼܗܵܪܘܼ ܘܠܵܐ ܠܐܲܒܼܵܗܲܝ̈ܟ", "ܕܗܵܐ ܓܼܒܼܝܘܼܬܼܵܟ ܗ̄ܝܼ ܕܲܐ̄ܚܪܹܝܢ ܕܓܼܵܒܹ̇ܐ ܘܡܲܣܠܸܐ ܀", ":ܘܢܸܗܘܸܐ ܕܚܘܼܒܹܿܗ ܠܐܲܒܼܪܵܡ ܕܢܸܗܘܸܐ ܓܼܒܼܝܵܐ", "ܗܵܐ ܐܝܼܬܼ ܕܐܲܚܸܒܼ ܩܕܼܵܡ ܓܲܒܼܝܘܼܬܹܗ ܝܲܬܿܝܼܪ ܡܸܢܹܗ ܀", ":ܐܲܚܸܒܼ ܗܵܒܹܝܠ ܘܚܵܘܝܼ ܚܘܼܒܹܿܗ ܒܝܲܕܼ ܣܘܼܥܪܵܢܵܐ", "ܘܣܵܗܹ̇ܕܼ ܩܸܛܠܹܿܗ ܚܘܼܒܵܐ ܩܲܛ̣ܠܹܗ ܚܣܵܡܵܐ ܀", ":ܫܦ݂ܲܪ ܗ̄ܘ̣ܵܐ ܐܵܦ ܢܘܿܚ ܒܕܼܵܪܵܐ ܣܲܢܝܵܐ ܡܚܲܒܸܿܠ ܐܘܼܪܚܹܗ", "ܘܗܵܐ ܣܵܗܕܿܘܼܬܼܵܐ ܕܕܲܟܼܝܘܼܬܼ ܢܲܦܫܹܗ ܒܣܸܦܪܹܗ ܕܡܘܼܫܹܐ ܀", ":ܟܲܗܸܢ ܘܝܼܪܸ݂ܒܼ ܐܵܦ ܡܲܠܟܿܝܼܙܕܹܿܩ ܩܕܼܵܡ ܐܲܠܵܗܹܗ", "ܘܢܹܐܡܲܪ ܐܲܒ̣ܪܵܡ ܕܐܲܪܟܸܿܢ ܪܹܫܹܗ ܩܕܼܵܡ ܒܘܼܪ̈ܟܵܬܹܗ ܀", ":ܗܵܐ ܗܘ̤ܵܘ ܟܹܐܢܹ̈ܐ ܒܲܪ ܐܲܒܼܪܵܗܵܡ ܕܕܼܵܡܹ̇ܝܢ ܠܐܲܒܼܘܼܟ", "ܠܡܵܢ ܨܹܝܕ ܐܲܒܼܘܼܟ ܗܘ̤ܵܐ ܡܘܼܠܟܵܢܵܐ ܘܠܵܐ ܨܹܐܕܲܝܗܘܿܢ ܀", ":ܠܡܵܢܵܐ ܡ̣ܠܲܟ ܠܹܗ ܕܒܼܵܟ ܢܸܬܼܒܲܪܟܼܘܼܟ ܥܲܡܡܹ̈ܐ ܕܐܲܪܥܵܐ", "ܘܠܵܐ ܨܒܼܵܐ ܫܲܠܸܡ ܫܘܘܼܕܵܝ ܡܸܠܵܘ̈ܗܝ ܐܲܝܟ ܐܲܢ̄ܬܿ ܀", ":ܠܦܘܼܬܼ ܪܸܥܝܵܢܵܟ ܐܸܡ̇ܪܹܬܼ ܗܵܕܹܐ ܕܠܵܐ ܨܒܼ݂ܵܐ ܫܲܠܸܡ", "ܠܝܼ ܫܲܪܝܼܪܵܐ ܕܫܸܠܡܲܬ̤ ܗܵܕܹܐ ܒܝܲܕܼ ܣܘܼܥܪ݁ܵܢܹܐ ܀", ":ܠܡܵܢܵܐ ܫܲܚܠܸܦ ܫܡܹܗ ܖܲܕܼܡ̇ܝܵܐ ܘܲܩ̣ܪܵܝܗܝ ܒܲܐ̄ܚܪܹܝܢ", "ܘܥܲܠ ܡ̇ܢ ܝܲܗ̣̄ܒܼ ܠܹܗ ܐܲܒܼܵܗܘܼܬܼܵܐ ܕܥܲܠ ܟܠ ܥܲܡܡ̈ܝܼܢ ܀", ":ܐܲܒܼܪܵܡ ܐܲܒܼܵܐ ܗ̄ܘ̣ ܕܥܲܠ ܚܲܕܼ ܥܲܡܵܐ ܫܲܠܝܼܛ ܒܲܠܚܘܿܕܼ", "ܘܫܸܡ ܐܲܒܼܪܵܗܵܡ ܐܲܒܼܵܗܘܼܬܼܵܐ ܗ̄ܝܼ ܕܥܲܠ ܣܲܓܿܝܼ̈ܐܹܐ ܀", ":ܫܡܹܗ ܩܲܕܼܡܵܝܵܐ ܠܵܐ ܐܝܼܬܼ ܗ̄ܘ̣ܵܐ ܒܹܗ ܗܲܝܡܵܢܘܼܬܼܵܐ", ":ܘܡ̣ܢ ܕܐܸܫܬܲܪܲܪ ܒܗܲܝܡܵܢܘܼܬܼܵܐ ܗܘ̤ܵܐ ܐܲܒܼܪܵܗܵܡ", ":ܚܕܼܵܐ ܐܝܼܬܼܘܼܬܼܵܐ ܓܠܵܬ̤ ܦܲܫܸܩܬܹܗ ܠܚܲܝܠܵܐ ܕܲܫܡܹܗ", "ܘܕܼܪܫܲܬ̤ ܐܘܼܪܚܵܐ ܒܝܲܕܼ ܗܸܓܼܝܵܢܵܗ̇ ܕܢܸܪܕܿܘܿܢ ܥܲܡܡܹ̈ܐ ܀", ":ܗܲܝܡܵܢܘܼܬܹܗ ܥܒܲܕܼܬܹܗ ܕܢܸܗܘܸܐ ܐܲܒܼܵܐ ܕܥܲܡܡܹ̈ܐ", "ܘܡ̇ܢܵܐ ܢܸܥܒܸܿܕܼ ܕܗܵܐ ܩܲܕܿܡܵܐ ܓܒܼܝܼܬܹܗ ܒܲܫܡܹܗ ܀", ":ܓܒܼܝܼܬܹܗ ܕܐܲܒܼܘܼܟ ܬܵܒܲܥ̇ ܐ̄ܢܵܐ ܠܵܟ ܒܲܪ ܐܲܒܼܪܵܗܵܡ", "ܕܡܵܢܲܐ ܗ̄ܝܼ ܘܥܲܠ ܡ̇ܢ ܡܝܲܩܲܪ ܓܸܢܣܵܟ ܝܲܬܿܝܼܪ ܡ̣ܢ ܟܠ ܀", ":ܓܠܝܼ ܘܒܲܕܼܿܩ ܠܝܼ ܐܲܝܟ ܒܲܝܬܵܝܵܐ ܓܒܼܝܼܬܹܗ ܘܲܫܡܹܗ", "ܘܫܵܠܹ̇ܡ ܐ̄ܢܵܐ ܠܵܟ ܕܫܲܦܝܼܪ ܪܵܕܹܝܬܿ ܒܗܲܝܡܵܢܘܼܬܹܗ ܀", ":ܐܸܢ ܠܹܗ ܒܲܠܚܘܿܕܼ ܓܒܼ݂ܵܐ ܒܵܪܘܿܝܵܐ ܡ̣ܢ ܟܠ ܕܲܗܘ̤ܵܘ", "ܠܵܐ ܟܹܐܝܢ ܚܘܼܒܹܿܗ ܕܲܠܚܲܕܼ ܓܵܒܹܿܐ ܘܠܲܐ̄ܚܪܹܝܢ ܡܲܣܠܸܐ ܀", ":ܠܡܵܢ ܠܵܐ ܓܒܼ݂ܵܐ ܠܹܗ ܟܹܐܢܵܐ ܐ̄ܚܪܹܢܵܐ ܒܕܼܘܼܡܝܵܐ ܕܝܼܠܹܗ", "ܕܕܼܵܡ ܣܵܓܹܿܐ ܗ̄ܘ̣ܵܐ ܓܲܒܵܐ ܕܟܹܐܢܹ̈ܐ ܘܙܵܥܲ݁ ܥܵܘ̣ܠܵܐ ܀", ":ܘܗܵܐ ܠܵܘ ܟܹܐܢܹ̈ܐ ܗܘ̤ܵܘ ܡ̣ܢ ܟܹܐܢܵܐ ܕܬܲܫܲܪ ܗܵܕܹܐ", "ܘܣܵܗܹ̇ܕܼ ܥܵܘ̣ܠܵܐ ܕܲܒܼܢܵܘ̈ܗܝ ܕܐܲܒܼܪܵܡ ܕܢܘܼܟܼܪܵܝ ܠܐܲܒܼܪܵܡ ܀", ":ܘܢܸܗܘܸܐ ܕܲܓܼܒܼ݂ܵܝܗܝ ܐܲܝܟܲܢ ܕܲܓܼܒܼ݂ܵܝܗܝ ܕܫܲܠܝܼܛ ܗ̄ܘ̣ ܠܹܗ", "ܫܡܹܗ ܡܸܛܠ ܡ̇ܢ ܫܲܚܠܸܦ ܘܲܩ̣ܪܵܝܗܝ ܐܲܒܼܵܐ ܕܥܲܡܡܹ̈ܐ ܀", ":ܘܐܸܢ ܫܲܪܝܼܪܵܐ ܕܐܲܒܼܵܐ ܗܵܘܹ̇ܐ ܠܘܵܬܼ ܟܘܼܢܵܝܹܗ", "ܓܒܼܝܼܬܹܗ ܘܲܫܡܹܗ ܥܸܠܬܼܵܐ ܐܸܢܹܝܢ ܕܐܲܒܼܵܗܘܼܬܹܗ ܀", ":ܡ̇ܢ ܐܵܡܲ݁ܪ ܐܲܢܬܿ ܒܲܪ ܐܲܒܼܪܵܗܵܡ ܥܲܠ ܐܲܒܼܪܵܗܵܡ", "ܐܲܝܟܲܢ ܗܵܘܹ̇ܐ ܐܲܒܼܘܼܟ ܐܲܒܼܵܐ ܠܵܟ ܘܲܠܥܲܡܡܹ̈ܐ ܀", ":ܡ̇ܕܹܝܢ ܠܲܝܬܿ ܠܵܟ ܡܸܕܸܿܡ ܝܲܬܼܝܼܪ ܫܸܡ ܐܲܒܼܪܵܗܵܡ", "ܕܗܵܐ ܐܵܦ ܥܲܡܡܹ̈ܐ ܒܢܲܝܵ̈ܐ ܐܸܢܘܿܢ ܐܲܟܼܡܵܐ ܕܲܟܼܬܼܝܼܒܼ ܀", ":ܒܥܸܠܲܬܼ ܥܲܡܡܹ̈ܐ ܣܠ̣ܩ ܐܲܒܼܪܵܗܵܡ ܠܕܲܪܓܼܵܐ ܪܵܡ̇ܐ", "ܡܵܕܹܝܢ ܓܲܠܝܵܐ ܗ̄ܝܼ ܕܥܲܡܡܹ̈ܐ ܗܘ̤ܵܘ ܠܹܗ ܥܸܠܬܼܵܐ ܕܢܹܐܪܲܒܼ ܀", ":ܬܵܐ ܟܹܝܬܼ ܩܲܠܸܣ ܒܲܪ ܐܲܒܼܪܵܗܵܡ ܠܥܲܡܡܹ̈ܐ ܐ̄ܚܝܵܢܲܝ̈ܟ", "ܕܐܸܠܘܼ ܠܵܐ ܗܘ̤ܵܘ ܒܢܲܝ̈ܵܐ ܠܐܲܒܼܘܼܟ ܠܵܐ ܝܵܪܹܒܼ ܗ̄ܘ̣ܵܐ ܀", ":ܙܥܘܿܪ ܗ̄ܘ̣ ܐܲܒܼܪܵܐ ܡ̣ܢ ܐܲܒܼܪܵܗܵܡ ܟܡܵܐ ܐܸܢ ܬܹܐܡܲܪ", "ܐܲܟܼܡܵܐ ܕܲܙܥܘܿܪ ܥܲܡܵܐ ܕܝܼܠܹܗ ܡ̣ܢ ܟܠ ܥܲܡܡ̈ܝܼܢ ܀", ":ܐܸܠܘܼ ܩܵܘܝܲܬ̤ ܐܲܒܼܵܗܘܼܬܹܗ ܒܥܲܡܵܐ ܒܲܠܚܘܿܕܼ", "ܠܵܐ ܫܵܠܹ̇ܐ ܗ̄ܘ̣ܵܐ ܫܡܹܗ ܒܲܥܒܼܵܕܼܵܐ ܠܗܵܝ̇ ܕܐܸܬܼܟܲܢܝܼ ܀", ":ܙܵܥܲܪ̇ ܗ̄ܘ̣ܵܐ ܠܹܗ ܐܵܦ ܫܘܼܠܛܵܢܵܐ ܕܡ̇ܪܵܐ ܕܲܓܼܒܼ݂ܵܝܗܝ", "ܘܡܸܫܬܲܠܛܝܼܢ ܗ̄ܘ̣ܵܘ ܐܵܦ ܐܲܠܵܗܹ̈ܐ ܝܲܬܼܝܼܪ ܡܸܢܹܗ ܀", ":ܘܐܸܢܗܘ̤ ܕܲܒܼܢܵܘ̈ܗܝ ܗܵܘܹ̇ܝܢ ܗ̄ܘ̣ܵܘ ܠܹܗ ܒܢܲܝ̈ܵܐ ܒܲܠܚܘܿܕܼ", "ܠܥܲܡܡܹ̈ܐ ܚܲܢܦܹ̈ܐ ܡܸܬܼܦܲܢܝܵܐ ܗ̄ܘ̣ܵܬܼ ܐܲܒܼܵܗܘܼܬܼܵܐ ܀", ":ܐܸܢ ܒܵܪܘܿܝܵܐ ܥܲܠ ܝܲܠܕܵܬܹ̈ܗ ܡܸܫܬܲܠܲܛ ܗ̄ܘ̣ܵܐ", "ܒܵܙ̇ܝܼܢ ܗ̄ܘ̣ܵܘ ܠܵܗ̇ ܦܬܲܟܼܪܹ̈ܐ ܚܲܪ̈ܫܹܐ ܠܥܵܒܼܘܿܕܘܼܬܹܗ ܀", ":ܡܢܵܬܼܵܐ ܙܥܘܿܪܬܵܐ ܡܸܬܼܝܲܗ̄ܒܵܐ ܗ̄ܘ̣ܵܬܼ ܠܹܗ ܡ̣ܢ ܕܝܼܠܹܗ", "ܘܲܕܼܠܵܐ ܩܵܠܵܐ ܡܸܬܼܟܲܢܹܝܢ ܗ̄ܘ̣ܵܘ ܡ̇ܪ̈ܵܘܵܬܼܵܐ ܀", ":ܠܠܵܐ ܐܲܠܵܗܹ̈ܐ ܣܘܿܓܼܐܵܐ ܕܥܲܡܡܹ̈ܐ ܕܠܵܐ ܡܸܢܝܵܢܵܐ", "ܘܠܲܐܠܵܗ ܟܠܵܐ ܥܲܡܵܐ ܙܥܘܿܪܵܐ ܕܫܝܼܛ ܘܲܡܫܲܥܒܲܕ ܀", ":ܠܵܐ ܒܲܪ ܐܲܒܼܪܵܡ ܠܵܐ ܬܲܙܥܲܪܲܝܗܝ ܠܡܲܬܼܩܸܢ ܟܠܵܐ", "ܕܕܝܼܠܹܗ ܐܸܢܘܿܢ ܥܲܡܡܹ̈ܐ ܕܡܲܣܠܹܝܢ ܠܣܵܪܘܿܒܼܘܼܬܼܵܟ ܀", ":ܓܒܝܼܬܹܗ ܕܐܲܒܼܘܼܟ ܐܵܚ̇ܕܵܐ ܬܲܪܥܵܐ ܒܐܲܦܲܝ̈ ܡܸܠܲܝ̈ܟ", "ܕܟܼܠܡܲܢ ܕܐܝܼܬܼܵܘܗܝ ܒܲܪ ܐܲܒܼܪܵܗܵܡ ܒܪܵܐ ܗ̄ܘ̣ ܕܐܲܠܵܗܵܐ ܀", ":ܠܵܐ ܩܢܹܝܬܿ ܡܸܕܹܿܡ ܝܲܬܿܝܼܪ ܡ̣ܢ ܟܠ ܫܸܡ ܒܵܪܘܿܝܵܐ", "ܘܠܵܐ ܫܲܠܝܼܛ ܐܲܢ̄ܬܿ ܠܡܹܐܚܲܕܼ ܬܲܪܥܵܐ ܒܐܲܦܲܝ̈ ܥܲܡܡܹ̈ܐ ܀", ":ܐ̄ܚܝܵܢܲܝ̈ܟ ܐܸܢܘܿܢ ܓܙܝܼܪܵܐ ܕܲܚܬܼܝܼܪ ܒܛܲܒܼܥܵܐ ܕܒܸܣܪܵܐ", "ܠܡܵܢ ܠܵܐ ܫܵܠ̇ܡܲܬܿ ܠܲܐ̄ܚܝܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ ܀", ":ܒܫܸܡ ܐܝܼܬܼܘܼܬܹܗ ܝ̣̄ܡܵܐ ܒܵܪܘܿܝܵܐ ܠܐܲܒܼܘܼܟ ܘܐܲܒܼܘܼܢ", "ܕܒܼܵܟ ܢܸܬܼܒܲܪܟܼܘܼܢ ܥܲܡܡܹ̈ܐ ܘܢܸܗܘܘܿܢ ܒܢܲܝ̈ ܝܵܪܬܿܘܼܬܼܵܟ ܀", ":ܫܲܪܝܼܪ ܩܵܠܵܐ ܕܝܼ̣ܡܵܐ ܒܢܲܦܫܹܗ ܐܵܘ ܠܵܐ ܫܲܪܝܼܪ", "ܗܘ̤ܵܘ ܘܐܸܬܼܒܲܪܲܟܼܘ ܐܵܘ ܕܲܠܡܵܐ ܟܲܝ ܥܬܼܝܼܕܼܵܐ ܀", ":ܐܸܢܗܘ̤ ܕܲܗܘ̤ܵܬܼ ܗܵܐ ܗܘ̤ܵܘ ܥܲܡܡܹ̈ܐ ܒܢܲܝ̈ ܝܵܪܬܿܘܼܬܹܗ", "ܘܐܸܢ ܬܘܼܒܼ ܠܵܐ ܗܘ̤ܵܬܼ ܡܸܗܘܵܐ ܗܵܘ̇ܝܵܐ ܘܡ̇ܢܵܐ ܬܸܥܒܸܿܕܼ ܀", "ܕܲܗܘ̤ܵܬܼ ܐܲܫܲܪ ܘܣܵܗ̇ܕܿܝܼܢ ܣܸܦܪܹ̈ܐ ܕܫܲܪ݂ ܡܸܠܲܝ̈ܗܘܿܢ:", "ܘܐܸܢ ܗܘ̤ ܕܠܵܐ ܗܘ̤ܵܬܼ ܕܲܓܵܠ ܡܵܕܹܝܢ ܫܪܵܪܵܐ ܕܲܒܼܗܘܿܢ ܀", ":ܠܵܐ ܗܘ̤ܵܘ ܥܲܡܡܹ̈ܐ ܒܢܲܝ̈ ܐܲܒܼܪܵܗܵܡ ܐܲܝܟ ܕܐܵܡܲ݁ܪ ܐܲܢ̄ܬܿ", "ܘܥܲܠ ܡ̇ܢ ܡܵܕܹܝܢ ܪܚܝܼܡ ܐܲܒܼܪܵܗܵܡ ܠܗܘܿܢ ܛܵܒ̣ ܡܸܢܵܟ ܀", ":ܠܵܐ ܐܸܬܼܒܲܪܲܟܼܘ ܒܗܵܝ̇ ܒܲܪ̄̈ܬܼ ܩܵܠܵܐ ܕܒܼܵܟ ܢܸܬܼܒܲܪܟܼܘܼܢ", "ܘܡܸܛܠ ܡ̇ܢܵܐ ܥܠܝܼܠܝܼܢ ܗܸܢ̣ܘܿܢ ܘܐܲܢ̄ܬܿ ܢܲܦܝܼܩ ܐܲܢ̄ܬܿ ܀", ":ܡܲܢ̣ܘܼ ܐܲܦܢܝܼ ܥܲܛܠܘܼܬܼ ܠܸܒܿܗܘܿܢ ܡ̣ܢ ܨܹܝܕܼ ܛܘܼܥܝܲܝ", "ܘܐܵܘܕܲܥ ܐܸܢܘܿܢ ܫܪܵܪܵܐ ܓܲܠܝܵܐ ܕܫܸܡ ܒܵܪܘܿܝܵܐ ܀", ":ܡܲܢ̣ܘܼ ܐܲܪܡܝܼ ܒܲܟܼܬܼܝܼܫܘܼܬܼܗܘܿܢ ܢܝܼܪܵܐ ܕܫܲܝܢܵܐ", "ܘܲܟܼܕܿܢ ܐܸܢܘܿܢ ܬܚܹܝܬܼ ܡ̇ܪܘܼܬܼܵܐ ܕܡ̇ܪܹܗ ܕܐܲܒܼܪܵܡ ܀", ":ܡܲܢ̣ܘܼ ܗܘ̤ܵܐ ܠܗܘܿܢ ܡܵܠܹ̇ܟ ܡܸܠܟܵܐ ܠܡܸܣܢܵܐ ܠܒܼܝܼܫܵܐ", "ܘܐܲܪܡܝܼ ܒܠܸܒܿܗܘܿܢ ܗܸܪܓܵܐ ܛܵܒܼܵܐ ܕܗܲܝܡܵܢܘܼܬܼܵܐ ܀", ":ܡܲܢ̣ܘܼ ܐܲܥܢܝܼ ܠܪܸ̈ܥܝܵܢܲܝܗܘܿܢ ܒܗܸܪܓܵܐ ܕܚܘܼܒܵܐ", "ܘܦܲܟܲܗ ܡܸܢܗܘܿܢ ܡܸܪܬܼܵܐ ܣܢܝܼܬܼܵܐ ܕܲܦܬܲܟܼܪܘܼܬܼܵܐ ܀", ":ܡܲܢ̣ܘܼ ܕܪܲܫ ܠܗܘܿܢ ܐܘܼܪܚܵܐ ܫܦܝܼܬܼܵܐ ܕܢܘܼܚܵܡ ܦܲܓܼܪܵܐ", "ܘܐܲܠܸܦ ܐܸܢܘܿܢ ܠܡܸܪܕܵܐ ܒܣܲܒܼܪܵܐ ܕܡܲܠܟܿܘܼܬܼ ܪܵܘܡ̇ܐ ܀", ":ܡܲܢ̣ܘܼ ܥܲܩ̣ܪܹܗ ܠܒܸܢܝܵܢ ܙܹܐܦܵܐ ܕܲܒܼܢܲܬ̤ ܛܘܼܥܝܲܝ", "ܘܣܲܚܸܦ ܢܲܘܣܹ̈ܐ ܕܨܲܒܸܿܬܼܘ ܫܹܐܪܹ̈ܐ ܠܲܢܝܵܚܲܝ̈ܗܘܿܢ ܀", ":ܡܲܢ̣ܘܼ ܓܠ̣ܵܐ ܠܗܘܿܢ ܕܚܲܕܼ ܒܵܪܘܿܝܵܐ ܒܪ̣ܵܐ ܟܠܡܸܕܹܿܡ", "ܘܩܲܒܸܿܠ ܘܲܫܠܸܡ ܠܲܟܼܢܼܝܼ̈ܒܼܵܬܼܵܐ ܕܡܸܠܲܝ̈ ܦܘܼܡܹܗ ܀", ":ܡܲܢ̣ܘܼ ܟܬ݂ܲܒܼ ܠܗܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ", "ܘܗܵܐ ܡܸܬܼܗܲܓܹܿܝܢ ܠܹܠܲܝ ܐܝܼܡܵܡ ܒܪ̈ܘܼܚܵܢܝܵܬܼܵܐ ܀", ":ܐܲܝܢܵܐ ܚܲܝܠܵܐ ܚܲܣܢ݂ܹܗ ܠܥܵܠܡܵܐ ܒܲܥܪܝܼܪܵܝܵܐ", "ܘܐܲܥܸܠ ܚܲܒܼܫܹ݂ܗ ܠܓܼܵܘ ܡ̣ܢ ܚܸܣܢܹ̈ܐ ܕܡܸܠܲܬܼ ܫܲܝܢܵܐ ܀", ":ܡܲܢ̣ܘܼ ܟܲܒܸܿܫ ܠܐܲܪܒܲܥܦܸܢ̈ܝܵܢ ܒܫܸܡ ܚܲܕܼ ܓܲܒܼܪܵܐ", "ܘܗܵܐ ܡܲܣܩܝܼܢ ܠܹܗ ܚܠܵܦ ܡܲܕܲܐܬܼܵܐ ܩܵܠ ܬܵܘܕܲܝܼܬܼܵܐ ܀", ":ܡܲܢ̣ܘܼ ܟܲܕܼܢܵܗ̇ ܠܡܲܥ̄ܪܒܼܵܐ ܒܢܝܼܪܵܐ ܕܲܫܡܹܗ ܕܝܼܫܘܿܥ", "ܘܗܵܐ ܝܵܗ̇ܒܵܐ ܠܹܗ ܦܹܐܪܹ̈ܐ ܕܫܘܼܒܼܚܵܐ ܕܠܵܐ ܣܲܒܼܥܘܼܬܼܵܐ ܀", ":ܡܲܢ ܐܲܡܪܝܼ ܒܵܗ̇ ܒܡܲܕܢܚܵܐ ܦܓܼܘܼܕܹ̈ܐ ܕܗܲܝܡܵܢܘܼܬܼܵܐ", "ܕܠܵܐ ܬܘܼܒܼ ܬܸܪܗܲܛ ܒܲܥܪܝܼܪܵܐܝܼܬܼ ܨܼܝܕܼ ܚܲܢܦܘܼܬܼܵܐ ܀", ":ܡܲܢ̣ܘܼ ܚܲܒܼܫ̣ܵܗ̇ ܠܓܲܪܒܿܝܵܐ ܩܫܝܼܬܼܵܐ ܒܚܸܣܢܹ̈ܐ ܕܚܘܼܒܵܐ", "ܕܠܵܐ ܬܘܼܒܼ ܬܸܥܒܸܿܕܼ ܩܹܐܪܣܵܐ ܕܥܵܘ̣ܠܵܐ ܥܲܡ ܟܹܐܢܘܼܬܼܵܐ ܀", ":ܡܲܢ̣ܘܼ ܙܪܲܥ ܒܵܗ̇ ܒܬܲܝܡܢܵܐ ܥܩܲܪܬܼܵܐ ܙܲܪܥܵܐ ܛܵܒܼܵܐ", "ܘܗܵܐ ܛܥܝܼܢ ܥܘܼܒܵܗ̇ ܦܹܐܪܹ̈ܐ ܕܫܘܼܒܼܚܵܐ ܠܲܡܬܲܩܢܵܢܵܗ̇ ܀", ":ܡܲܢ̣ܘܼ ܒܲܛܸܠ ܫܡܵܗܹ̈ܐ ܫܐܝܼ̈ܠܹܐ ܕܠܵܐ ܐܲܠܵܗܹ̈ܐ", "ܘܫܲܪܲܪ ܒܐܲܪܥܵܐ ܫܡܵܐ ܝܲܩܝܼܪܵܐ ܕܫܸܡ ܐܝܼܬܼܘܼܬܼܵܐ ܀", ":ܐܲܝܟܵܐ ܐܸܢܘܿܢ ܦܬܲܟܼܪܹ̈ܐ ܚܲܪ̈ܫܹܐ ܕܬܲܩܸܢܘ ܫܹܐܪܹ̈ܐ", "ܕܗܵܐ ܛܠܸܩ̣ܘ ܘܐܵܘܦܝܼܘ ܥܘܼܗܕܵܢܲܝ̈ܗܘܿܢ ܡ̣ܢ ܦܘܼܡ ܐ̄ܢܵܫܵܐ ܀", ":ܠܡܵܢܵܐ ܐܵܦ ܐܲܢ̄ܬܿ ܟ̣ܠܲܝܬܿ ܥܸܢܝܵܢܵܟ ܡ̣ܢ ܨܹܐܕܲܝܗܘܿܢ", "ܘܠܵܐ ܕܵܒܲܚ̇ ܐܲܢ̄ܬܿ ܒܢܲܝ̈ܟ ܘܲܒܼ̈ܢܵܬܼܵܟ ܐܲܝܟ ܕܲܒܼܩܲܕܼܡܵܐ ܀", ":ܠܡܵܢ ܒܲܛܝܼܠ ܐܲܢ̄ܬܿ ܘܠܵܐ ܡܢܲܩܸܐ ܐܲܢ̄ܬܿ ܥܲܠ ܪ̈ܡ̇ܬܼܵܐ", "ܕܗܵܐ ܠܲܝܬܿ ܙܲܒܼܢܵܐ ܕܠܵܘ ܩܘܼܛܪ̈ܵܓܲܝܟ ܬܵܢܹ̇ܝܢ ܟܹܐܢܹ̈ܐ ܀", ":ܒܐܲܝܢܵܐ ܙܲܒܼܢܵܐ ܦܵܫ̣ܬܿ ܡ̣ܢ ܕܸܒܼܚܹ̈ܐ ܕܲܦܬܿܟܼܪܘܼܬܼܵܐ", "ܐܲܟܼܡܵܐ ܕܗܵܫܵܐ ܟܠܹܝܬܿ ܒܲܛܢܵܢܵܐ ܕܠܘܼܩܒܲܠ ܥܲܡܡܹ̈ܐ ܀", ":ܛܢܵܢܵܟ ܣܲܟܼܠܵܐ ܗ̄ܘ̣ ܘܠܵܘ ܡ̣ܢ ܛܲܝܒܿܘܼ ܟܠܹܝܬܿ ܡ̣ܢ ܕܸܒܿܚܹ̈ܐ", ":ܘܐܸܠܵܐ ܚܵܘܵܐ ܐܸܡܲܬܼܝ ܩܵܘܝܼܬܿ ܕܠܵܐ ܢܘܼܩܵܝܹ̈ܐ", ":ܩܸܛܠܵܐ ܕܲܩ̣ܛܲܠܬܿ ܟܠ̣ܵܟ ܡ̣ܢ ܛܘܼܥܝܲܝ ܟܲܕܼ ܠܵܐ ܨܵܒܹ̇ܝܬܿ", "ܘܗܵܐ ܬܘܼܒܼ ܐܲܦܢܝܼ ܠܥܲܡܡܹ̈ܐ ܥܘܼܪ̈ܠܹܐ ܠܒܸܗܬܲܬܼ ܐܲܦܲܝ̈ܟ ܀", ":ܘܐܸܠܵܐ ܐܸܡܲܪ ܐܸܢܗܘ̤ ܕܐܝܼܬܼ ܒܵܟ ܚܲܝܠܵܐ ܠܡܹܐܡܲܪ", "ܕܡ̇ܢܲܐ ܗ̄ܝܼ ܗܵܕܹܐ ܕܒܸܛܠܲܬ̤ ܛܘܼܥܝܲܝ ܘܗܘ̤ ܡܸܬܼܢܲܨܲܚ ܀", ":ܡܲܢ̣ܘܼ ܐܲܪܡܝܼ ܛܢܵܢܵܐ ܒܐܲܪܥܵܐ ܠܲܒܼܢܲܝ̈ܢܵܫܵܐ", "ܕܢܸܓܼܒܿܘܿܢ ܡ̇ܘܬܵܐ ܘܢܸܣܢܘܿܢ ܚܲܝܹ̈ܐ ܚܠܵܦ ܗܵܘ̇ ܕܲܩܛ݂ܲܠܬܿ ܀", ":ܐܲܝܟܲܢ ܐܸܫܟܲܚ ܓܲܒܼܪܵܐ ܙܩܝܼܦܵܐ ܙܟܼܵܗ̇ ܠܲܒܼܪܝܼܬܼܵܐ", "ܘܠܵܗ̇ ܠܲܒܼܪܝܼܬܼܵܐ ܡܲܢ̣ܘܼ ܐܲܠܦܵܗܗ̇ ܕܲܬܼܨܘܼܬܼ ܡܸܠܵܘ̈ܗܝ ܀", ":ܐܲܝܟܲܢ ܚܲܣܢܹܗ ܠܥܵܠܡܵܐ ܘܚܲܝܠܹܗ ܒܡܲܟܿܝܼܟܼܘܼܬܼܵܐ", "ܘܗܘ̤ ܬܘܼܒܼ ܥܵܠܡܵܐ ܡܲܢ ܐܲܦܝܼܣܹܗ ܕܠܵܐ ܢܸܬܼܣܲܩ ܀", ":ܒܐܲܝܢܵܐ ܙܲܝܢܵܐ ܥ̣ܒܲܕ ܬܲܟܼܬܿܘܼܫܵܐ ܥܲܡ ܟܠ ܚܲܝ̈ܠܝܼܢ", "ܕܗܵܐ ܠܵܐ ܩܢܹܐ ܗ̄ܘ̣ܵܐ ܙܲܝܢܵܐ ܓܲܠܝܵܐ ܐܲܝܟ ܐܲܪ̈ܥܵܢܹܐ ܀", ":ܐܲܝܟܲܢ ܐܸܫܟܲܚܘ ܦܵܠܚܹ̈ܐ ܫܝܼܛܹ̈ܐ ܕܲܠܘܹܝܢ ܗ̄ܘ̣ܵܘ ܠܹܗ", "ܠܡܸܥܒܲܕܼ ܩܹܐܪܣܵܐ ܥܲܡ ܚܲܢܦܘܼܬܼܵܐ ܘܝܗ̄ܘܼܕܵܝܘܼܬܼܵܐ ܀", ":ܠܵܟ ܐܵܡܲ݁ܪ ܐ̄ܢܵܐ ܒܲܪ ܐܲܒܼܪܵܗܵܡ ܥܲܠ ܒܲܪ ܓܸܢܣܵܟ", "ܐܲܝܟܲܢ ܐܲܩܪܸܒܼ ܥܲܡ ܡܚܝܼ̈ܠܵܬܼܵܐ ܘܥܲܡ ܥܲܣ̈ܩܵܬܼܵܐ ܀", ":ܒܲܪ ܓܸܢܣܵܟ ܗ̄ܘ̣ ܕܲܣܥ݂ܲܪ ܗܵܠܹܝܢ ܕܬܼܵܢܹ̇ܐ ܐ̄ܢܵܐ ܠܵܟ", "ܘܣܵܗ̈ܕܵܢ ܡܸܠܹ̈ܐ ܕܲܢܒܼܝܼܘܼܬܼܵܐ ܕܲܫܠܸ݂ܡ ܨܹܐܕܼܵܘܗܝ ܀", ":ܐܝܼܬܼܵܘܗܝ ܓܸܢܣܵܟ ܐܵܘ ܠܵܐ ܐܝܼܬܼܵܘܗܝ ܐܘܿ ܝܗ̄ܘܼܕܼܵܝܵܐ", "ܙܩܲܦ̣ܬܵܝܗܝ ܒܲܝܗܘܼܕܼ ܐܵܘ ܠܵܐ ܙܩܲܦܬܼܵܝܗܝ ܓܠܝܼ ܘܒܲܕܸܿܩ ܠܝܼ ܀", ":ܘܐܸܢܗܘ̤ ܕܐܝܼܬܼܵܘܗܝ ܡ̣ܢ ܡܲܢ ܐܝܼܬܼܵܘܗܝ ܘܐܲܝܢܵܘ ܛܘܿܣܡܹܗ", "ܘܡ̇ܢܲܐ ܗ̄ܝܼ ܥܸܠܬܼܵܐ ܕܲܙܩܝܼܦܘܼܬܹܗ ܘܟܼܵܪܘܙܿܘܬܹܗ ܀", ":ܕܐܝܼܬܼܵܘܗܝ ܣܵܗ̇ܕܲܝܢ ܫܡܲܝܵܐ ܘܐܲܪܥܵܐ ܕܬܼܵܢܹ̇ܝܢ ܫܘܼܒܼܚܹܗ", "ܕܠܵܐ ܡܨܹܝܬܿ ܕܬܼܟܼܦܘܿܪ ܕܠܵܐ ܫܲܪܝܼܪܵܐ ܟܵܪܘܿܙܘܼܬܹܗ ܀", ":ܐܸܢܗܘ̤ ܕܐܝܼܬܼܵܘܗܝ ܗܵܕܹܐ ܬܒܲܥܬܼܵܟ ܘܬܼܘܼܒܼ ܬܵܒܲܥ ܐ̄ܢܵܐ", "ܒܚܹܝܠ ܡܲܢ ܐܸܫܟ݂ܲܚ ܚ̣ܣܲܢ ܠܲܒܼܪܝܼܬܼܵܐ ܟܲܕܼ ܗܘ̤ ܒܪܝܼܬܼܵܐ ܗ̄ܘ̣ ܀", ":ܘܐܸܢ ܬܘܼܒܼ ܠܲܝܬܵܘܗܝ ܐܵܦ ܗܝ̤ ܗܵܕܹܐ ܡܫܲܐܸܠ ܐ̄ܢܵܐ ܠܵܟ", "ܕܐܲܝܟܲܢ ܢܲܨܲܚ ܫܡܹܗ ܒܲܒܼܪܝܼܬܼܵܐ ܟܲܕܼ ܠܵܐ ܐܝܼܬܼܵܘܗܝ ܀", ":ܐܲܝܟܲܢ ܢܹܐܡܲܪ ܟܲܕܼ ܠܲܝܬܿ ܡܸܕܹܿܡ ܟܠ ܡܸܢܹܗ", "ܘܐܲܝܟܲܢ ܢܲܫܲܪ ܕܲܒܼܠܵܐ ܡܸܕܹܿܡ ܡܗܲܝܡܸܢ ܟܠܢܵܫ ܀", ":ܡܵܢܲܐ ܗ̄ܝܼ ܗܵܕܹܐ ܕܲܫܒܲܩ̣ܘ ܥܲܡܡܹ̈ܐ ܐܲܠܵܗܲܝ̈ܗܘܿܢ", "ܘܝܵܡܹ̇ܝܢ ܒܲܫܡܵܐ ܕܓܲܒܼܪܵܐ ܕܠܲܝܬܵܘܗܝ ܐܲܝܟ ܕܐܵܡܲܪ ܐܲܢ̄ܬܿ ܀", ":ܐܸܢ ܗܘ̤ ܕܛܵܥܝܵܐ ܗ̄ܘ̣ ܘܐܲܝܟ ܕܲܠܛܵܥ̇ܝܵܐ ܕܲܛܥ̣ܵܐ ܙܩܲܦܬܼܵܝܗܝ", "ܐܲܝܟܲܢ ܟܲܕܼ ܡ̣ܝܼܬܼ ܐܲܛܥܝܼ ܒܡܵܘܬܹܿܗ ܠܲܕܿܥܹ̇ܝܢ ܒܹܗ ܀", ":ܘܢܸܗܘܸܐ ܕܲܛܥ̣ܵܐ ܐܲܝܟ ܕܐܵܡܲ݁ܪ ܐܲܢ̄ܬܿ ܟܲܕܼ ܚܵܣ ܕܲܛܥ̣ܵܐ", "ܡܲܢ̣ܘܼ ܢܗܲܝܡܸܢ ܕܛܵܥ̇ܝܵܐ ܘܡܝܼܬܼܵܐ ܡܨܸܐ ܡܲܛܥܸܐ ܟܠ ܀", ":ܛܥ̣ܵܘ ܣܲܓܝܼ̈ܐܹܐ ܘܐܲܛܥܝܼܘ ܣܲܓܿܝܼ ܒܲܫܡܵܗܲܝ̈ܗܘܿܢ", "ܘܒܼܵܬܲܪ ܙܲܒܼܢܵܐ ܒܛܸܠܘ ܪ̈ܲܒܵܢܹܐ ܘܬܲܠܡܝܼܕܲܝ̈ܗܘܿܢ ܀", ":ܛܘܼܥܝܲܝ ܕܝܼܠܹܗ ܝܲܬܿܝܼܪ ܚܲܣܝܼܪ ܫܢܝܼ̈ܢ ܚܲܡܫܸܡܐܵܐ", "ܡܹܐܪܲܒܼ ܝܵܪܒܵܐ ܘܐܵܚ̇ܕܼܵܐ ܢܘܼܡܹܐ ܒܟܼܠ ܐܲܬܼܪ̈ܵܘܵܢ ܀", ":ܡܲܢ̣ܘܼ ܕܐܲܛܥܝܼ ܘܩܵܘܝܼ ܙܹܐܦܹܗ ܒܕܼܘܼܡܝܵܐ ܕܝܼܠܹܗ", "ܘܐܲܝܢܵܘ ܕܲܚܛܲܦ̣ ܫܸܡ ܒܵܪܘܿܝܵܐ ܘܠܵܐ ܐܸܬܼܦܲܪܣܝܼ ܀", ":ܠܲܝܬܿ ܝܘܼܠܦܵܢܵܐ ܕܩܵܘܝܝܼ ܒܐܲܪܥܵܐ ܐܲܝܟ ܝܘܼܠܦܵܢܹܗ", "ܘܠܵܐ ܬܘܼܠܡܵܕܼܵܐ ܕܝܲܗ̣̄ܒܼ ܬܲܪܒܿܝܼܬܼܵܐ ܐܲܝܟ ܬܘܼܠܡܵܕܹܗ ܀", ":ܐܵܦܠܵܐ ܡܘܼܫܹܐ ܕܣܵܡ̣ ܢܵܡܘܿܣܵܐ ܡ̣ܢ ܦܘܼܡ ܟܲܣܝܵܐ", "ܠܵܐ ܣܦܲܩ̣ ܟܲܒܸܿܫ ܥܲܡܡܹ̈ܐ ܡܪ̈ܝܼܕܹܐ ܬܚܹܝܬܼ ܦܘܼܩܕܼܵܢܵܘ̈ܗܝ ܀", ":ܠܵܐ ܣܓܼܕܼܘ ܐ̄ܢܵܫܵܐ ܠܲܫܡܹܗ ܕܡܘܼܫܹܐ ܐܵܘ ܠܲܟܼܬܼܵܒܼܵܘ̈ܗܝ", "ܘܠܵܐ ܨܲܒܸܿܬܼܘ ܠܹܗ ܢܵܘܣܹ̈ܐ ܒܐܲܪܥܵܐ ܐܲܝܟ ܕܲܠܝܼܫܘܿܥ ܀", ":ܘܗܵܐ ܐܲܠܵܗܵܐ ܟܲܢܝܹܗ ܡ̇ܪܝܵܐ ܒܹܝܬܼ ܐܲܪ̈ܥܵܢܹܐ", "ܘܠܲܝܬܿ ܒܲܥܒܼܝܼܕܹ̈ܐ ܕܲܩܪ̣ܵܝܗܝ ܒܲܫܡܵܐ ܕܐܸܬܼܟܲܢܝܼ ܒܹܗ ܀", ":ܘܗܵܐ ܐܸܙܕܲܗܝܼ ܘܠܵܐ ܣܦܲܩܘ ܐ̄ܢܵܫܵܐ ܕܲܢܚܘܼܪܘܼܢ ܒܹܗ", "ܘܟܲܕܼ ܛܵܒܼ ܝܼܪܸܒܼ ܠܲܝܬܿ ܐ̄ܢܵܫ ܕܐܵܡܲ݁ܪ ܫܘܼܒܼܚܵܐ ܠܡܘܼܫܹܐ ܀", ":ܒܛܸܠ ܠܹܗ ܫܘܼܒܼܚܹܗ ܕܡܘܼܫܹܐ ܪܲܒܵܐ ܒܲܪ ܐܲܒܼܪܵܗܵܡ", "ܘܠܲܝܬܿ ܕܲܡܫܲܒܲܚ ܠܲܢܛܘܼܪ̈ܵܬܼܵܐ ܒܸܣܪ̈ܵܢܝܵܬܼܵܐ ܀", ":ܘܐܸܠܵܐ ܢܹܐܡܲܪ ܟܠ ܝܗ̄ܘܼܕܼܵܝܵܐ ܕܐܝܼܬܼ ܠܹܗ ܕܢܹܐܡܲܪ", "ܐܲܝܟܵܐ ܡܘܼܫܹܐ ܘܡܲܢ ܡ̣ܢ ܐ̄ܢܵܫܵܐ ܓ̣ܡܲܪ ܦܘܼܩܕܵܢܵܘ̈ܗܝ ܀", "ܚܵܘܵܐ ܒܓܸܠܝܵܐ ܝܼܣܲܪܠܵܝܵܐ ܫܘܼܒܼܚܹܗ ܕܡܘܼܫܹܐ:", "ܐܲܝܟ ܕܲܡܚܵܘܹܝܢ ܥܲܡܡܹ̈ܐ ܫܘܼܒܼܚܹܗ ܕܓܼܒܼܪܵܐ ܕܲܙܩܲܦ̣ܬܿ ܀", ":ܕܪܲܒܿܘܼ ܡܘܼܫܹܐ ܐ̄ܢܵܐ ܡܵܘܕܹܿܐ ܐ̄ܢܵܐ ܝܲܬܿܝܼܪ ܡܸܢܵܟ", "ܐܸܠܵܐ ܒܨܝܼܪ ܗ̄ܘ̣ ܕܠܵܐ ܡܘܼܫ̈ܚܵܬܼܵܐ ܡ̣ܢ ܫܸܡ ܝܼܫܘܿܥ ܀", ":ܒܨܝܼܪ ܡ̣ܢ ܝܼܫܘܿܥ ܘܬܼܘܼܒܼ ܐܵܡܲ݁ܪ ܐ̄ܢܵܐ ܕܲܒܼܨܝܼܪ ܣܲܓܿܝܼ", "ܠܵܘ ܒܲܟܼܝܵܢܵܐ ܐܸܠܵܐ ܒܕܲܪܓܼܵܐ ܐܲܠܵܗܝܵܐ ܀", ":ܕܪܲܒܼ ܡ̣ܢ ܡܘܼܫܹܐ ܣܵܗܹ̇ܕܼ ܪܲܗܛܵܐ ܕܟܼܵܪܘܿܙܘܼܬܹܗ", "ܕܥܸܒܼܪܲܬ̤ ܐܸܢܘܿܢ ܠܫܸܡܫܵܐ ܘܣܲܗܪܵܐ ܒܩܲܠܝܼܠܘܼܬܼܵܗ̇ ܀", ":ܗܵܐ ܒܟܼܠ ܦܸܢ̈ܝܵܢ ܪܵܥܹ̇ܡ ܩܵܠܵܐ ܕܟܼܵܪܘܿܙܘܼܬܹܗ", "ܘܟܼܠ ܠܸܫܢܝܼ̈ܢ ܓܵܕܼ̇ܠܝܼܢ ܟܠܢܵܫ ܟܠܝܼܠ ܙܵܟܼܘܼܬܹܗ ܀", ":ܗܵܐ ܝܵܘܢܵܝܹ̈ܐ ܡܙܲܚܝܼܢ ܠܢܝܼܫܵܐ ܕܲܨܠܝܼܒܼܘܼܬܹܗ", "ܐܵܦ ܒܲܪܒܿܪ̈ܵܝܹܐ ܛܥܝܼܢܝܼܢ ܢܝܼܪܵܐ ܕܗܲܝܡܵܢܘܼܬܹܗ ܀", ":ܘܐܸܢ ܠܵܐ ܨܵܒܹ̇ܝܬܿ ܕܬܸܚܙܼܐ ܒܪܸ̈ܓܼܫܹܐ ܡܸܬܼܚܲܙܝܵܢܹ̈ܐ", "ܡܬܼܘܿܚ ܪܸܥܝܵܢܵܟ ܠܐܲܪܒܲܥܦܸܢ̈ܝܵܢ ܘܲܚܙܝܼ ܚܲܝܠܹܗ ܀", ":ܚܙܝܼ ܟܲܕܼ ܩܵܥܹ̇ܝܢ ܟܠ ܠܸܫܵܢܝܼ̈ܢ ܫܘܼܒܼܚܵܐ ܠܲܫܡܹܗ", "ܘܲܡܩܲܪܒܼܝܼܢ ܠܹܗ ܕܵܫܢܹ̈ܐ ܕܚܘܼܒܵܐ ܕܪܹ̈ܥܝܵܢܲܗܘܿܢ ܀", ":ܬܵܐ ܟܹܝܬܼ ܦܲܚܸܡ ܐܘܿ ܝܗ̄ܘܼܕܼܵܝܵܐ ܕܝܼܠܝ ܥܲܡ ܕܝܼܠܵܟ", "ܘܚܵܘܵܐ ܐܸܢ ܐܝܼܬܼ ܚܲܝܹ̈ܠܹܐ ܒܡܸܠܲܝ̈ܟ ܐܲܝܟ ܕܲܒܼܟܼܠܲܝ̈ ܀", ":ܕܠܵܐ ܚܸܪܝܵܢܵܐ ܢܸܒܼܥܸܐ ܒܥܵܬܼܵܐ ܕܐܝܼܬܼ ܒܲܝܢܵܬܲܢ", "ܘܐܲܝܢܵܐ ܕܚܵܐܹ̇ܒܼ ܢܸܬܸܠ ܐܝܼܕܼܵܐ ܠܐܲܝܢܵܐ ܕܙܵܟܹ̇ܐ ܀", ":ܐܲܝܢܵܐ ܣܸܦܪ̈ܲܝܟ ܘܡܸܢܗܘܿܢ ܢܹܐܡܲܪ ܚܲܕܼ ܠܘܼܩܒܲܠ ܚܲܕܼ", "ܘܥܲܠ ܡܸܠܲܝܗܘܿܢ ܬܩܘܼܡ ܟܠ ܡܸܠܵܐ ܕܝܼܠܝ ܐܵܦ ܕܝܼܠܵܟ ܀", ":ܫܵܠܹ̇ܡ ܐ̄ܢܵܐ ܠܵܟ ܐܸܢ ܐܵܡܲ݁ܪ ܐܲܢ̄ܬܿ ܡ̣ܢ ܕܲܟܼܬܼܝܼ̈ܒܼܵܢ", "ܘܠܵܐ ܡܲܣܠܸܐ ܐ̄ܢܵܐ ܡܼܠܲܝ̈ ܪܘܼܚܵܐ ܕܲܢܒܼܝܼܘܼܬܼܵܐ ܀", ":ܢܹܐܬܼܐ ܡܘܼܫܹܐ ܒܘܼܟܼܪܵܐ ܕܣܵܦܪܹ̈ܐ ܐܲܠܵܗܵܝܹ̈ܐ", "ܘܒܹܝܬܼ ܐܵܬܼܘܵܬܹ̈ܗ ܢܸܒܼܥܸܐ ܒܥܵܬܼܵܐ ܕܗܵܢܵܐ ܕܐܸܬܼܵܐ ܀", ":ܡܵܢ ܐܵܡܲ݁ܪ ܐܲܢ̄ܬܿ ܡܘܼܫܹܐ ܪܲܒܵܐ ܕܪ̈ܘܼܚܵܢܝܵܬܼܵܐ", "ܓܠܝܼ ܘܦܲܫܸܩ ܠܝܼ ܚܹܝܠ ܣܘܼܟܵܠܵܐ ܕܲܒܼܓܼܵܘ ܣܸܦܪ̈ܲܝܟ ܀", ":ܢܒܼܝܼܵܐ ܪܲܒܵܐ ܩܵܐܹ̇ܡ ܐܲܟܼܘܵܬܼܝ ܡ̣ܢ ܡܵܝܘܿܬܹ̈ܐ", "ܘܪܲܒܿ ܡܹܢܼܝ ܣܲܓܿܝܼ ܐܲܟܼܡܵܐ ܕܪܵܡ̇ܐ ܫܡܲܝܵܐ ܡܸܢܲܢ ܀", ":ܢܒܼܝܼܵܐ ܗ̄ܘ̣ ܪܲܒܵܐ ܘܪܲܒܿܘܼ ܕܲܪܓܹܗ ܡ̣ܢ ܕܲܢܒܼܝܹ̈ܐ", "ܘܚܲܝܵܒܼ ܟܠܢܵܫ ܕܠܹܗ ܢܸܫܬܲܥܒܲܕܼ ܐܲܝܟ ܕܲܠܡܵܪܵܐ ܀", ":ܫܲܪܝܼܪ ܡܘܼܫܹܐ ܐܵܘ ܠܵܐ ܫܲܪܝܼܪ ܒܲܪ ܐܲܒܼܪܵܗܵܡ", "ܫܸܠܡܲܬ̤ ܡܸܠܬܹܗ ܐܵܘ ܩܲܝܵܡ ܠܵܗ̇ ܙܲܒܼܢܵܐ ܕܬܸܫܠܲܡ ܀", ":ܩܵܡ̣ ܡ̣ܢ ܥܲܡܵܟ ܢܒܼܝܼܵܐ ܕܲܟܼܬܼܝܼܒܼ ܐܵܘ ܠܵܐ ܥܕܲܟܹܿܝܠ", ":ܗܘ̤ܵܬܼ ܒܲܥ̇ܒܼܵܕܵܐ ܐܵܘ ܐܵܡܲ݁ܪ ܐܲܢ̄ܬܿ ܕܡܸܗܘܵܐ ܗܵܘ̇ܝܵܐ", "ܐܸܢܗܘ̤ ܕܠܵܐ ܗܘ̤ܵܬܼ ܐܲܝܟ ܕܐܲܢ̄ܬܿ ܪܵܢܹ̇ܝܬܿ ܕܡܸܗܘܵܐ:", ":ܡܲܢ̣ܘܼ ܗܵܢܵܐ ܕܐܸܬܼܬܼܵܐ ܘܐܲܛܥܝܼ ܒܵܟ ܘܲܒܼܥܲܡܡܹ̈ܐ", "ܕܠܵܐ ܗ̄ܘ̣ܵܐ ܒܲܠܚܘܿܕܼ ܥܲܡܡܹ̈ܐ ܐܲܛܥܝܼ ܐܸܠܵܐ ܐܵܦ ܒܵܟ ܀", ":ܒܵܟ ܩܲܕܼܡܵܝܑܬܼ ܐܲܛܥܝܼ ܗܵܢܵܐ ܕܐܸܬܼܵܐ ܘܲܩܛ݂ܲܠܬܿ", "ܘܣܵܗ̇ܕܿܝܼܢ ܩܵܠܹ̈ܐ ܬܸܪܥܣܲܪ ܕܐܲܦܢܝܼܘ ܕܡܸܢܵܟ ܐܸܢܘܿܢ ܀", ":ܡܘܼܫܹܐ ܐܲܟܼܬܸܿܒܼ ܕܡܸܢܵܟ ܩܵܐܹ̇ܡ ܢܒܼܝܼܵܐ ܪܲܒܵܐ", "ܘܒܹܗ ܡܸܬܼܒܲܪܟܼܝܼܢ ܥܲܡܡܹ̈ܐ ܘܗܵܘܹ̇ܝܢ ܒܢܲܝ̈ ܐܲܒܼܪܵܗܵܡ ܀", ":ܒܝܼ ܠܲܡ ܝܼܡ̇ܝܼܬܼ ܐܸܡ݂ܲܪ ܡ̇ܪܝܵܐ ܠܐܲܒܼܪܵܡ ܟܹܐܢܵܐ", "ܕܒܼܵܟ ܢܸܬܼܒܲܪܟܼܘܢ ܥܲܡܡܹ̈ܐ ܥܘܼܪ̈ܠܹܐ ܘܢܸܗܘܘܿܢ ܙܲܪܥܵܟ ܀", ":ܡܲܢ̣ܘܼ ܗܵܢܵܐ ܕܒܲܪܸܟ ܥܲܡܡܹ̈ܐ ܒܫܸܡ ܐܲܒܼܪܵܗܵܡ", "ܘܐܲܝܟܲܢ ܓܸܕܼܫܲܬ̤ ܘܲܢܦܲܩ̣ ܡܸܠܹ̈ܐ ܠܘܵܬܼ ܣܘܼܥܪ̈ܵܢܹܐ ܀", ":ܐܸܢ ܠܵܘ ܗܘ̤ܝܘܼ ܕܐܲܟܼܬܸܿܒܼ ܫܲܪܒܹܿܗ ܡܘܼܫܹܐ ܪܲܒܵܐ", "ܐܲܝܟܲܢ ܕܵܡܹ̇ܐ ܡܸܕܸܿܡ ܕܲܣܥ݂ܲܪ ܠܡܸܕܹܿܡ ܕܲܟܼܬܼܝܼܒܼ ܀", ":ܟܠܗܘܿܢ ܥܲܡܡܹ̈ܐ ܩܵܥܹ̇ܝܢ ܐܲܟܲܚ̄ܕܼ ܕܗܵܢܵܘ̇ ܕܐܸܬܼܵܐ", "ܘܲܠܡܲܢ ܢܸܫܡܲܥ ܠܵܟ ܒܲܠܚܘܿܕܲܝܟ ܐܵܘ ܠܲܒܼܪܝܼܬܼܵܐ ܀", ":ܒܪܝܼܬܼܵܐ ܟܠܵܗ̇ ܣܵܗ̇ܕܵܐ ܕܐܸܬܼܵܐ ܒܲܕܿܩܲܒܸܿܠܬܹܗ", "ܘܐܲܢ̄ܬܿܘܼ ܒܲܠܚܘܿܕܼ ܠܵܐ ܫܵܠܹ̇ܡ ܐܲܢ̄ܬܿ ܠܡܸܠܹ̈ܐ ܕܣܸܦܪ̈ܲܝܟ ܀", ":ܘܐܸܠܵܐ ܓܠܝܼ ܠܝܼ ܐܲܝܟ ܒܲܝܬܵܝܵܐ ܕܠܸܐܡܲܬܼܝ ܐܵܬܹܿܐ", "ܘܐܲܝܢܵܘ ܙܲܒܼܢܵܐ ܕܗܵܘܹ̇ܿܝܢ ܥܲܡܡܹ̈ܐ ܐ̄ܚܝܵܢܵܘ̈ܗܝ ܕܐܲܒܼܪܵܡ ܀", ":ܘܢܸܗܘܸܐ ܕܐܸܬܹܿܐ ܠܐܸܡܲܬܼܝ ܕܐܵܬܹ̇ܐ ܘܥܵܐܠܝܼܢ ܥܲܡܡܹ̈ܐ", "ܐܲܢ̄ܬܿ ܕܒܲܝܬܵܝܵܐ ܐܢ̄ܬܿ ܠܡܵܢ ܢܲܦܝܼܩܲܬܿ ܡ̣ܢ ܝܵܪܬܿܘܼܬܼܵܟ ܀", ":ܠܡܵܢܵܐ ܡܲܣܠܹܝܬܿ ܐܲܝܟ ܣܵܪܘܿܚܵܐ ܗܵܐ ܡ̣ܢ ܢܘܼܓܼܪܵܐ", "ܘܒܲܛܝܼܠ ܡܸܢܵܟ ܟܵܗܢܵܐ ܘܡܲܠܟܵܐ ܘܲܡܒܲܕܿܩܵܢܵܐ ܀", ":ܠܡܵܢܵܐ ܙܪܝܼܩܲܬܿ ܒܐܲܪܒܲܥ ܦܸܢ̈ܝܵܢ ܐܲܝܟ ܕܲܒܼܪܘܼܓܼܙܵܐ", "ܘܲܡܕܲܩܪܝܼܢ ܠܵܟ ܥܲܡܡܹ̈ܐ ܒܥܲܡܠܵܐ ܘܡܲܠ̈ܟܹܿܐ ܒܫܸܩܠܹ̈ܐ ܀", ":ܠܡܵܢ ܠܵܐ ܩܵܐܹ̇ܡ ܢܒܼܝܼܵܐ ܡܸܢܵܟ ܐܲܝܟ ܕܲܒܼܩܲܕܼܡ̇ܐ", "ܘܲܡܒܲܕܸܿܩ ܠܵܟ ܕܡ̇ܢܲܐ ܗ̄ܝܼ ܥܸܠܬܼܵܐ ܕܗܵܢ ܫܘܼܥܒܵܕܼܵܐ ܀", ":ܠܵܐ ܗ̄ܘ̣ܵܐ ܙܲܒܼܢܵܐ ܕܲܒܼܛܸܠ ܡܸܢܵܟ ܩܵܠ ܒܘܼܕܵܩܵܐ", "ܠܵܐ ܟܲܕܼ ܒܐܲܪܥܵܟ ܘܠܵܐ ܟܲܕܼ ܕܲܒܼܪܘܼܟ ܥܲܡܡܹ̈ܐ ܒܫܸܒܼܝܵܐ ܀", ":ܒܡܸܨܪܹܝܢ ܡܘܼܫܹܐ ܒܐܲܪܥܵܐ ܕܲܟܼܢܲܥ̄ܢ ܝܼܫܘܿܥ ܒܲܪܢܘܿܢ", "ܘܒܹܝܬܼ ܒܵܒܼܠܵܝܹ̈ܐ ܚܲܕܼ ܒܲܪ ܡܲܠܟܵܐ ܘܚܲܕܼ ܒܲܪ ܟܵܗܵܢܵܐ ܀", ":ܘܠܵܐ ܪ̈ܘܼܚܵܢܹܐ ܠܵܐ ܦܵܫ̣ܘ ܘܐܲܗܡܝܼܘ ܡ̣ܢ ܥܘܼܕܼܪܵܢܵܟ", "ܥܕܲܡ̇ܐ ܕܐܸܬܼܵܐ ܗܵܢܵܐ ܕܲܩܛܲܠܬܿ ܘܲܟܼܠܵܐ ܐܸܢܘܿܢ ܀", ":ܠܡܵܢ ܠܵܐ ܛܵܐܹ̇ܢ ܗܵܘ̇ ܡܲܠܲܐܟܼܵܐ ܒܘܼܟܼܪܹ̈ܐ", "ܘܬܼܵܒܲܥ̇ ܨܲܥܪܵܟ ܐܲܟܼܡܵܐ ܕܲܣܥ݂ܲܪ ܒܐܲܪܥܵܐ ܕܡܸܨܪܹܝܢ ܀", "ܠܡܵܢ ܠܵܐ ܡܲܩܪܸܒܼ ܐܵܦ ܡܝܼܟܼܵܐܝܹܠ ܥܲܡ ܣܵܩܘܿܪ̈ܲܝܟ:", "ܐܲܟܼܡܵܐ ܕܐܲܩܪܸܒܼ ܥܲܡ ܫܲܠܝܼܛܵܐ ܕܡܲܠܟܿܘܼܬܼ ܦܵܪܹܣ ܀", ":ܐܲܝܟܵܘ ܚܘܼܒܿܗܘܿܢ ܕܲܫܡܲܝܵܢܹ̈ܐ ܕܨܹܝܕܼ ܐܲܒܼܵܗܲܝ̈ܟ", "ܕܠܵܐ ܡܣܲܝܥܝܼܢ ܠܵܟ ܐܲܟܼܡܵܐ ܕܣܲܝܲܥܘ ܒܕܵܪ̈ܝܼܢ ܕܵܪ̈ܝܼܢ ܀", ":ܠܵܐ ܗ̄ܘ̣ܵܐ ܙܲܒܼܢܵܐ ܕܐܲܗܡܝܼܘ ܘܲܫܬܼ݂ܩܘ ܐܲܝܟ ܗܵܢ ܙܲܒܼܢܵܐ", "ܘܠܵܐ ܒܘܼܕܵܪܵܟ ܕܲܒܼܒܹܝܬܼ ܥܲܡܡܹ̈ܐ ܕܐܲܓܲܪ ܗܵܟܲܢ ܀", ":ܗܵܐ ܒܨܝܼܪ ܩܲܠܝܼܠ ܫܢܝܼ̈ܢ ܚܲܡܸܫܡܐܵܐ ܕܡܲܣܠܹܝܬܿ ܘܲܫܕܹܝܬܿ", "ܘܲܟܼܡܵܐ ܕܬܲܓܲܪ ܝܲܬܿܝܼܪ ܡ̇ܬܿܚ ܢܸܓܼܪܵܐ ܕܲܥܠܲܝܟ ܀", ":ܘܐܸܢܗܘ̤ ܕܬܹܐܡܲܪ ܕܡܸܛܠ ܥܵܘ̣ܠܵܟ ܡܲܓܲܪ ܢܸܓܼܕܵܟ", "ܗܵܐ ܠܵܐ ܣܲܓܿܝܼ ܥܲܘ̣ܠܵܟ ܗܵܫܵܐ ܡ̣ܢ ܕܲܒܼܩܲܕܿܡ̇ܐ ܀", ":ܦܲܚܸܡ ܘܲܚܙܝܼ ܕܲܒܼܨܝܼܪ ܥܵܘ̣ܠܵܟ ܡ̣ܢ ܕܲܒܼܩܲܕܼܡ̇ܐ", "ܘܡ̇ܟܵܐ ܚܛܝܼܬܼܵܟ ܡ̣ܢ ܗܵܝ̇ ܕܲܣܥ݂ܲܪܬܿ ܒܕܼܵܪܹ̈ܐ ܩܲܕܼܡܹ̈ܐ ܀", ":ܒܡܲܕܼܒܿܪܵܐ ܐܲܪܓܸܙܬܿ ܒܣܸܓܼܕܲܬܼ ܥܸܓܼܠܵܐ ܘܒܲܒܼ̈ܢܵܬܼ ܡܘܼܐܵܒܼ", "ܘܒܲܐܪܥܵܐ ܕܲܟܼܢܲܥ̄ܢ ܛܥܲܝ̣ܬܿ ܘܐܸܫܬܲܛܝܼܬܿ ܒܟܹܐܦܹ̈ܐ ܘܩܲܝܣܹ̈ܐ ܀", ":ܠܟܼܠܗܘܿܢ ܟܹܐܒܲܝ̈ܟ ܗܘ̤ܵܐ ܚܘܼܠܡܵܢܵܐ ܘܚܵܢ̣ܘܼܟ ܪ̈ܲܚܡܹܐ", "ܘܗܵܢܵܐ ܟܹܐܒܼܵܐ ܐܲܓܲܪ ܨܹܐܕܲܝܟ ܠܒܲܪ ܡ̣ܢ ܛܲܟܼܣܵܐ ܀", ":ܘܗܵܐ ܠܵܐ ܟܪܝܼܗ ܐܲܢ̄ܬܿ ܒܕܸܚܠܲܬܼ ܫܹܐܕܹ̈ܐ ܐܲܝܟ ܕܲܒܼܩܲܕܼܡ̇ܐ", "ܘܠܵܐ ܡܕܲܒܲܚ ܐܲܢ̄ܬܿ ܦܹܐܪܹ̈ܐ ܕܟܲܪܣܵܟ ܠܫܹܐܕܹ̈ܐ ܛܲܡ̈ܠܹܐ ܀", ":ܢܓܲܪ ܠܹܗ ܟܹܐܒܼܵܟ ܘܛܵܟ ܠܲܝܬܿ ܣܲܡܵܐ ܠܲܚܒܼܵܪ̈ܵܬܼܵܟ", "ܘܐܸܠܵܐ ܚܵܘܵܐ ܕܐܸܡܲܬܼܝ ܩܵܘܝܼܬܿ ܕܠܵܐ ܚܘܼܠܡܵܢܵܐ ܀", ":ܒܡܸܨܪܹܝܢ ܡܲܐܬܹܿܝܢ ܥܲܡ ܬܵܘܣܲܦܬܵܐ ܢܦ݂ܲܠܬܿ ܒܐܸܫܬܼܵܐ", "ܘܐܸܬܼܵܐ ܡܘܼܫܵܐ ܘܲܪܕܲܦ ܡܸܢܵܟ ܥܲܡܠܵܐ ܘܥܵܘ̣ܠܵܐ ܀", ":ܒܒܼܵܒܹܠ ܫܲܒܼܥܝܼܢ ܟܲܕܼ ܛܲܒܿܝܼܥܲܬܿ ܐܲܝܟ ܕܲܒܼܗܵܘܬܼܵܐ", "ܘܩܵܡ̣ ܕܵܢܝܼܐܹܝܠ ܘܨܲܠܝܼ ܘܲܣܠܸܩ̣ܬܿ ܠܦܘܼܬܼ ܡܘܼܠܟܵܢܵܐ ܀", ":ܒܟܼܠ ܐܲܬܼܪ̈ܵܘܵܢ ܥܲܡܵܟ ܗܲܠܸܟܼܘ ܐܵܣ̈ܘܵܬܼܵܐ", "ܘܠܵܐ ܐܸܬܼܓܲܪܕܿܝܼ ܣܲܡܵܐ ܕܪܘܼܚܵܐ ܡ̣ܢ ܓܵܘ ܥܲܡܵܟ ܀", ":ܒܗܵܢܵܐ ܙܲܒܼܢܵܐ ܠܡܵܢ ܠܲܝܬܿ ܐܵܣܝܵܐ ܕܥܵܨܹ̇ܒܼ ܟܹܐܒܲܝ̈ܟ", "ܘܠܵܐ ܡܒܲܕܿܩܵܢܵܐ ܕܲܡܒܲܝܲܐ ܠܵܟ ܡ̣ܢ ܟܲܪܝܘܼܬܼܵܟ ܀", ":ܘܲܟܼܒܲܪ ܬܲܝܬܸܿܐ ܗܵܝ̇ ܕܲܟܼܬܼܝܼܒܼܵܐ ܕܲܥܒ݂ܲܪ ܙܲܒܼܢܵܗ̇", "ܕܒܼܵܛܹ̇ܠ ܡܸܢܵܟ ܟܵܗܢܵܐ ܘܡܲܠܟܵܐ ܘܣܵܐܹ̇ܡ ܒܸܣܡܹ̈ܐ ܀", ":ܘܗܵܐ ܫܸܠܡܲܬ̤ ܠܵܗ̇ ܗܵܕܹܐ ܒܒܼܵܒܹܠ ܘܲܒܼܛܸܠܘ ܛܲܟܼܣܲܝ̈ܟ", "ܘܲܦܢ̣݂ܲܝܬܿ ܘܲܣܠܸܩ̣ܬ ܒܝܵܘ̈ܡܲܝ ܟܘܼܪܹܫ ܒܙܵܘܚܵܐ ܪܲܒܵܐ ܀", ":ܒܝܵܘ̈ܡܲܝ ܟܘܼܪܹܫ ܘܲܒܼܙܘܼܪܒܵܒܹܠ ܣܠܸܩ̣ܬܿ ܐܲܝܟ ܕܲܟܼܬܼܝܼܒܼ", "ܐܵܘ ܣܵܪܹܒܼ ܐܲܢ̄ܬܿ ܐܵܦ ܥܲܠ ܗܵܕܹܐ ܐܲܝܟ ܕܲܡܥܵܕܲܬܿ ܀", "ܡ̇ܕܹܝܢ ܕܲܓܸܿܠܘ ܙܟܲܪܝܵܐ ܘܚܲܓܿܝܼ ܐܵܦ ܡܲܠܲܐܟܼܝܼ:", ":ܘܲܟܼܒܲܪ ܒܸܕܼܝܵܐ ܗ̄ܘ̣ ܕܪܲܟܸܿܒܼ ܐܵܦ ܐܹܪܲܡܝܵܐ", "ܘܛܸܠܵܢ̈ܝܵܬܼܵܐ ܕܠܵܐ ܫܲܪܝܼܪ̈ܵܢ ܚ̣ܙܵܐ ܚܲܙܩܝܼܐܹܝܠ ܀", ":ܡ̇ܕܹܝܢ ܘܠܵܐ ܢ̣ܚܸܬܼ ܘܠܵܐ ܕܵܢܝܼܐܹܝܠ ܠܒܹܝܬܼ ܒܵܒܼܠܵܝܹ̈ܐ", "ܘܠܵܐ ܒܥ̣ܵܐ ܘܐܲܦܝܼܣ ܒܫܘܼܠܵܡ ܫܲܒܼܥܝܼܢ ܥܲܠ ܦܘܼܢܵܝܵܐ ܀", ":ܦܢ݂ܲܝܬܿ ܐܵܘ ܠܵܐ ܦ̣ܢܲܬܿ ܦܲܢܵܐ ܠܘܼܩܒܲܠܝ ܐܲܝܟ ܕܲܬܼܒܲܥܬܼܵܟ", "ܐܵܘܣܸܦ ܡ̇ܪܝܵܐ ܬܸܢܝܵܐ ܕܐܝܼܕܹܗ ܐܵܘ ܬܘܼܒܼ ܡ̇ܘܣܸܦ ܀", ":ܬܸܢܝܵܐ ܟܬܼܝܼܒܼܵܐ ܕܡ̇ܘܣܸܦ ܡ̇ܪܝܵܐ ܠܵܐ ܗ̄ܘ̣ܵܐ ܬܘܼܠܬܼܵܐ", "ܠܡܲܢ̣ܘܼ ܢܲܫܲܪ ܠܲܢܒܼܝܼܘܼܬܼܵܐ ܐܵܘ ܠܲܟܼܬܼܝܼ̈ܫܹܐ ܀", ":ܥܝܵܕܼܵܐ ܗ̄ܘ̣ ܗܵܢܵܐ ܕܝܗ̄ܘܼܕܼܵܝܘܼܬܼܵܐ ܕܗܵܟܲܢ ܬܸܣܪܘܿܒܼ", "ܘܬܸܛܠܘܿܡ ܩܵܠܹ̈ܐ ܕܲܢܒܼܝܼܘܼܬܼܵܐ ܒܚܸܪܝܵܝܘܼܬܼܵܐ ܀", ":ܡܥܵܕܼ ܐܲܢ̄ܬܿ ܕܬܸܣܪܘܿܒܼ ܒܲܪ ܐܲܒܼܪܵܗܵܡ ܐܲܡܝܼܢܵܐܝܼܬܼ", "ܘܣܵܗܹ̇ܕܼ ܥܸܓܼܠܵܐ ܕܟܲܕܼ ܢܲܩܸܢܬܵܝܗܝ ܩܪܲܝܬܵܝܗܝ ܐܲܠܵܗ ܀", ":ܒܚܹܝܠ ܐܲܠܵܗܵܐ ܦܲܪ̣ܩܵܟ ܡܘܼܫܹܐ ܡ̣ܢ ܓܵܘ ܡܸܨܪܹܝܢ", "ܘܐܲܢ̄ܬܿ ܐܲܩܸܨܬܵܝܗܝ ܠܗܵܘ̇ ܦܘܼܪܩܵܢܵܐ ܠܕܲܗܒܼܵܐ ܚܫܘܼܠܵܐ ܀", ":ܘܲܟܼܒܲܬܿ ܕܠܵܐ ܢܲܩܝܼܬܿ ܠܹܗ ܐܲܝܟ ܕܠܲܐܠܵܗܵܐ", "ܘܥܲܠ ܡ̇ܢ ܡ̇ܕܹܝܢ ܒܲܚ̣ܪܵܟ ܡܘܼܫܹܐ ܒܟܼܘܼܪܵܐ ܕܡܲܝ̈ܵܐ ܀", ":ܘܲܟܼܒܲܪ ܬܹܐܡܲܪ ܕܗܵܐ ܐܵܦ ܥܲܡܡܹ̈ܐ ܣܵܥ̇ܪܝܼܢ ܗܵܕܹܐ", "ܘܲܡܨܲܚܹܝܢ ܠܹܗ ܠܲܫܡܵܐ ܕܝܼܫܘܿܥ ܒܣܘܼܥܪ̈ܵܢܲܗܘܿܢ ܀", ":ܡܩܲܒܸܿܠ ܐ̄ܢܵܐ ܠܵܟ ܡ̇ܐ ܕܡܲܗܦܸܟ ܐܲܢ̄ܬܿ ܚܲܟܿܝܼܡܵܐܝܼܬܼ", "ܘܡ̇ܠܹ̇ܟ ܐܲܢܵܐ ܠܵܟ ܕܲܬܼܨܘܼܬܼ ܡܸܠܲܝ̈ ܦܵܪܘܿܫܵܐܝܼܬܼ ܀", ":ܠܵܘ ܥܲܠ ܕܲܚܛܲܝܬܿ ܐܸܡ̇ܪܹܬܼ ܥܲܡܵܟ ܐܵܘ ܐܵܡܲ݁ܪ ܐ̄ܢܵܐ", "ܐܸܠܵܐ ܕܣܵܪܒܲܬܿ ܠܘܼܩܒܲܠ ܢܘܼܗܪܵܐ ܕܠܵܐ ܢܲܗܝܼܪܵܐ ܗ̄ܘ̣ ܀", ":ܘܐܸܠܵܐ ܚܵܘܵܢܝ ܡ̇ܢܵܘ ܕܲܓܼܠܸܐ ܡ̣ܢ ܝܘܼܠܦܵܢܲܢ", "ܕܲܡܙܲܕܿܩܝܼܢ ܠܹܗ ܫܡܲܝܵܐ ܘܐܲܪܥܵܐ ܘܐܲܢ̄ܬܿ ܟܵܦܲ̄݁ܪ ܐܲܢ̄ܬܿ ܀", ":ܒܗܵܕܹܐ ܬܸܢܘܲܝ ܬܢܹ̇ܝܬܼ ܣܘܼܪ̈ܚܵܢܲܝܟ ܡ̣ܢ ܕܲܟܼܬܼܝܼ̈ܒܼܵܢ", "ܕܐܹܚܵܘܸܐ ܠܵܟ ܚܸܪܚܘܼܬܼܵܟ ܕܠܘܼܩܒܲܠ ܩܘܼܫܬܵܐ ܀", ":ܚܸܪܝܵܝܵܐ ܐܲܢ̄ܬܿ ܘܠܵܐ ܡܸܬܿܛܦܝܼܣ ܐܲܢ̄ܬܿ ܠܲܡܚܲܟܿܡܵܢܲܝ̈ܟ", "ܘܣܵܗ̇ܕܿܝܼܢ ܟܹܐܢܹ̈ܐ ܕܲܢܟܲܣܬܿ ܐܸܢܘܿܢ ܥܲܠ ܕܲܟܼܐܵܘ ܒܵܟ ܀", ":ܥܲܡ ܓܲܠ̈ܝܵܬܼܵܐ ܕܲܒܼܓܼܵܘ ܣܸܦܪܹ̈ܐ ܡܸܬܼܟܲܬܲܫ ܐܲܢ̄ܬܿ", "ܘܠܵܐ ܨܵܒܹ̇ܐ ܐܲܢ̄ܬܿ ܠܲܡܩܲܒܵܠܘܼ ܫܪܵܪܵܐ ܕܲܒܼܗܹܝܢ ܀", ":ܦܢ݂ܲܝܬܿ ܡ̣ܢ ܒܵܒܹܠ ܘܗܵܕܹܐ ܓܼܠܝܵܐ ܗ̄ܝܼ ܛܵܒܼ ܡ̣ܢ ܫܸܡܫܵܐ", "ܘܡ̇ܐ ܕܡܲܟܿܣܝܼܢ ܠܵܟ ܡ̇ܚܹ̇ܝܬܿ ܟܪܘܿܡ̇ܐ ܕܠܵܐ ܠܲܡ ܣܸܠܩܹ̇ܬܼ ܀", ":ܐܵܪܵܐ ܦܢܲܝܬܿ ܠܵܟ ܡܵܢ ܣܵܪܹܒܼ ܐܲܢ̄ܬܿ ܓܘܼܡܕܵܢܵܐܝܼܬܼ", "ܘܐܸܠܵܐ ܡܲܢ̣ܘܼ ܒܼܢܵܐ ܠܵܟ ܒܲܝܬܵܐ ܒܐܲܪܥܵܐ ܕܲܝܗܘܼܕܼ ܀", "ܙܟܲܪܝܵܐ ܘܚܲܓܿܝܼ ܢܲܟܿܣܘܼܢ ܓܘܼܡܕܼܵܐ ܕܚܸܪܚܵܘܼܬܼܵܟ:", "ܕܐܲܪܡܝܼܘ ܐܝܼܕܼܵܐ ܒܲܟܼܬܼܝܼ̈ܒܼܵܬܼܵܐ ܕܝܘܿܡ ܦܘܼܢܵܝܵܟ ܀", ":ܒܕܼܝܼܢܵܐ ܟܹܐܢܵܐ ܢܸܥܘܿܠ ܥܲܡܵܟ ܐܵܦ ܕܵܢܝܐܹܝܠ", "ܕܩܲܕܹܿܡ ܚܵܘܝܵܟ ܐ̄ܪܵܙ ܡܹܐܬܼܝܼܬܹܗ ܕܡܲܠܟܵܐ ܕܐܲܣܠܝܼܬܿ ܀", ":ܒܪܘܼܚ ܓܸܠܝܵܢܵܐ ܡܢ̣ܵܐ ܫܵܒܼܘܿܥܹ̈ܐ ܘܛܲܟܸܿܣ ܐܸܢܘܿܢ", "ܘܲܒܼܫܘܼܠܵܡܗܘܿܢ ܨܵܪܹܗ ܠܚܲܫܹܗ ܒܲܕܼܡܘܼܬܼ ܨܲܠܡܵܐ ܀", ":ܬܢܵܐ ܕܲܒܼܩܸܛܠܹܗ ܚܵܪܒܵܐ ܡܕܼܝܼܢ̄ܬܵܟ ܐܵܘ ܠܵܐ ܟܬܼܝܼܒܼܵܐ", "ܡ̇ܕܹܝܢ ܓܲܠܝܵܐ ܗ̄ܝܼ ܕܐܸܢ ܠܵܐ ܚܪܝܼܒܼܵܐ ܥܬܼܝܼܕܼܵܐ ܕܬܸܚܪܘܿܒܼ ܀", ":ܐܸܢ ܠܵܐ ܩܛܲܠܬܵܝܗܝ ܠܗܵܘ̇ ܕܲܩܛ݂ܲܠܬܵܝܗܝ ܩܲܝܵܡ ܩܸܛܠܹܗ", "ܘܐܲܢ̄ܬܿ ܩܵܛ̇ܠܲܬܿ ܠܹܗ ܘܗܘ̤ ܡܲܚܪܸܒܼ ܠܹܗ ܠܗܲܝܟܲܠ ܩܘܼܕܼܫܵܟ ܀", ":ܠܵܐ ܗ̄ܘ̣ܵܐ ܩܛܝܼܪܵܐ ܕܲܢܒܼܝܼܘܼܬܼܵܐ ܥܵܨܹ̇ܐ ܠܝܲܨܪܵܐ", "ܕܐܸܢ ܨܵܒܹ̇ܐ ܐܲܢ̄ܬܿ ܘܐܸܢ ܠܵܐ ܨܵܒܹ̇ܝܬܿ ܬܸܩܛܘܼܠ ܡܲܠܟܵܟ ܀", ":ܠܵܐ ܗ̄ܘ̣ܵܐ ܕܬܸܩܛܘܿܠ ܠܲܡܚܲܪܪܵܢܵܟ ܩܪܹܝܬܼ ܚܲܦܸܛܬܵܟ", "ܐܸܠܵܐ ܕܐܸܓܼܠܹܐ ܠܒܼܝܼܫܘܼܬܼ ܠܸܒܵܟ ܕܣܵܥܹ̇ܝܬܿ ܠܲܕܡ̇ܐ ܐܢ̄ܬܿ ܀", ":ܡܸܚܙܵܐ ܚܙܹ̇ܝܬܼܵܟ ܒܥܲܝܢܵܐ ܟܣܝܼܬܼܵܐ ܕܠܲܕܼܡ̇ܐ ܐܲܢ̄ܬܿ", "ܘܩܲܕܿܡܹ̇ܐܼ ܨܵܪܬܹܿܗ ܠܢܸܟܼܠܵܐ ܒܝܼܫܵܐ ܒܕܲܦܵܐ ܕܣܸܦܪܹ̈ܐ ܀", ":ܠܵܘ ܐ̄ܢܵܐ ܩܪܹܝܬܼܵܟ ܩܵܛܹ̇ܠ ܡܲܠܟܹܿܗ ܒܲܪ ܐܲܒܼܪܵܗܵܡ", "ܢܒܼܝܼܝ̈ܟ ܩܵܥܹ̇ܝܢ ܐܲܝܟ ܫܝܼܦܘܼܪܹ̈ܐ ܥܲܠ ܝܘܿܡ ܩܸܛܠܹܗ ܀", ":ܝܲܥܩܘܿܒܼ ܐܲܒܼܘܼܟ ܚ̣ܙܵܝܗܝ ܝܲܗܘܼܕܼܵܐ ܠܚܲܫܵܐ ܕܡ̇ܘܬܹܿܗ", "ܘܕܲܡܝܹܗ ܠܚܲܡܪܵܐ ܕܙܵܪܓܵܐ ܚܙܵܬܹܗ ܠܥܹܝܢ ܚܲܙܝܹ̈ܐ ܀", ":ܐܵܦ ܒܲܪ ܐܝܼܫܲܝ ܚ̣ܙܵܝܗܝ ܠܲܟܼܢܘܼܫܝܵܐ ܫܓܼܝܼܫܵܐ ܕܲܥܠܵܘܗܝ", "ܘܲܦܣ݂ܲܩ ܕܝܼܢܵܐ ܕܲܡܠܸܐ ܪܘܼܓܼܙܵܐ ܥܲܠ ܩܵܛܘܿܠܵܘ̈ܗܝ ܀", ":ܒܡܲܟܿܝܼܟܼܘܼܬܹܗ ܘܲܕܒܼܚܘܼܬܹܗ ܬܗܲܪ ܐܹܫܲܥܝܵܐ", "ܕܣܲܝܒܲܪ ܘܲܫ̣ܬܸܩ ܘܠܵܐ ܦܬ݂ܲܚ ܦܘܼܡܹܗ ܒܥܸܕܵܢ ܚܲܫܵܐ ܀", ":ܙܟܲܪܝܵܐ ܒܲܕܡܵܐ ܕܕܲܝܵܬܹܩܵܘ̈ܗܝ ܚܙ̣ܵܝܗܝ ܕܲܡܨܲܒܲܥ", "ܘܫܲܪ̣ܵܐ ܚܒܼܝܼܫܹ̈ܐ ܡ̣ܢ ܓܵܘ ܓܘܼܒܵܐ ܕܠܵܐ ܚܲܝܘܼܬܼܵܐ ܀", ":ܢܒܼܝܲܝ̈ܟ ܐܸܢܘܿܢ ܗܵܠܹܝܢ ܕܲܬܼܢܹ̇ܝܬܼ ܐܵܘ ܕܲܠܡܵܐ ܠܵܐ", "ܒܪܘܼܚܵܐ ܡܲܠܸܠܘ ܐܵܘ ܡ̣ܢ ܒܸܕܼܝܵܐ ܕܪ̈ܥܝܵܢܲܝܗܘܿܢ ܀", ":ܐܸܢ ܫܲܪܝܼܪܝܼܢ ܫܠܲܡ ܠܲܫܪܵܪܵܐ ܕܦܸܬܼܓܼܵܡܲܝ̈ܗܘܿܢ", "ܘܐܸܠܵܐ ܐܸܡܲܪ ܕܠܵܐ ܫܲܪܝܼܪܝܼܢ ܘܢܸܫܠܸܐ ܕܪܵܫܵܐ ܀", ":ܐܵܘ ܐܸܡܲܪ ܥܲܡܝܼ ܡ̣ܢ ܣܸܦܪ̈ܲܝܗܘܿܢ ܘܐܹܦܲܢܸܐ ܠܵܟ", "ܐܵܘ ܚܵܘܵܐ ܠܝܼ ܘܐ̄ܢܵܐ ܝܵܗܹ̇ܒܼ ܐ̄ܢܵܐ ܐܲܬܼܪܵܐ ܠܸܡܠܲܝ̈ܟ ܀", ":ܐ̄ܢܵܐ ܫܵܠܹ̇ܡ ܐ̄ܢܵܐ ܠܟܼܠܗܘܿܢ ܩܵܠܹ̈ܐ ܕܲܢܒܼܝܼܘܼܬܼܵܐ", "ܘܠܵܐ ܥܵܪܹܡ ܐ̄ܢܵܐ ܡ̣ܢ ܣܘܼܟܵܠܵܐ ܕܦܸܬܼܓܼܵܡܲܝ̈ܗܘܿܢ ܀", "ܡܸܢܗܘܿܢ ܝܸܠܦܹ̇ܬܼ ܕܐܵܘܕܹܿܐ ܒܡܲܠܟܵܐ ܕܲܕܼܢܲܚ̣ ܡܸܢܵܟ:", "ܘܗܸܢܘ̣ܿܢ ܚܵܘܝܘܼܢܝ ܕܐܸܪܕܹܿܐ ܒܐܘܼܪܚܵܐ ܕܗܲܝܡܵܢܘܼܬܹܗ ܀", ":ܐܸܢ ܟܵܪ̈ܘܿܙܲܝܟ ܓܠ̣ܵܘ ܠܝܼ ܐ̄ܪܵܙܵܐ ܕܲܒܼܓܼܵܘ ܥܡܵܟ", "ܠܡܵܢ ܚܵܣܹ̇ܡ ܐܲܢ̄ܬܿ ܕܲܗܘܹ̇ܝܬܼ ܚܲܒܼܪܵܐ ܠܒܲܝܬܵܝܘܼܬܼܵܟ ܀", ":ܠܵܘ ܐ̄ܢܵܐ ܓܒܹ̇ܝܬܼ ܠܝܼ ܕܐܸܗܘܸܐ ܥܲܡܵܟ ܒܲܪ ܝܵܪܬܿܘܼܬܼܵܐ", "ܗܸܢܘ̣ܿܢ ܝܲܗ̣̄ܒܼܘ ܠܝܼ ܡܢܵܬܼܵܐ ܥܲܡܵܟ ܡܵܢ ܟܲܪܝܵܐ ܠܵܟ ܀", ":ܡܲܠܟܵܟ ܦܲܪ̣ܩܲܢܝ ܡ̣ܢ ܫܘܼܥܒܵܕܼܵܐ ܕܒܼܝܼܫܵܐ ܘܡ̇ܘܬܵܐ", "ܘܚܘܼܒܹܿܗ ܟܲܕܼܢܲܢܝ ܬܚܹܝܬܼ ܡܵܪܘܼܬܹܗ ܡ̇ܢ ܢܵܨܹ̇ܐ ܐܲܢ̄ܬܿ ܀", ":ܠܕܼܝܼܠܹܗ ܐܸܬܼܵܐ ܘܠܵܐ ܨܒܼܵܘ ܕܝܼܠܹܗ ܕܲܢܩܲܒܿܠܘܼܢܵܝܗܝ", "ܘܕܲܚ̣ܙܵܐ ܕܣܲܩ̣ܪܘܼܗܝ ܓ̣ܒܼܵܐ ܠܹܗ ܥܲܡܵܟ ܘܐܲܣܠܝܼ ܠܕܝܼܠܹܗ ܀", ":ܐܸܬܼܵܐ ܨܹܐܕܲܝܟ ܐܵܘ ܠܵܐ ܐܸܬܼܵܐ ܐܸܡܲܪ ܩܘܼܫܬܵܐ", "ܓܒܼ݂ܵܐ ܠܹܗ ܥܲܡܡܹ̈ܐ ܐܵܘ ܠܵܐ ܓܒܼܵܐ ܠܹܗ ܬܢܝܼ ܐܲܝܟ ܕܐܝܼܬܹܝܗ̇ ܀", ":ܐܸܢ ܠܵܘ ܗܘ̤ܝܘܼ ܕܐܸܬܼܵܐ ܨܹܐܕܲܝܟ ܡܲܢ̣ܘܼ ܕܲܒܼܛܲܠ݂ܬܿ", "ܘܐܸܢ ܠܵܐ ܓܒܼ݂ܵܐ ܠܹܗ ܥܲܡܡܹ̈ܐ ܚܠܵܦܲܝܟ ܠܡܵܢ ܡ̇ܘܕܹܿܝܢ ܒܹܗ ܀", ":ܕܐܸܬܼܵܐ ܓܲܠܝܵܐ ܗ̄ܝܼ ܘܠܲܝܬܿ ܢܲܗܝܼܪܵܐ ܕܢܲܗܝܼܪ ܡܸܢܵܗ̇", "ܘܕܲܓܼܒܼܵܐ ܠܥܲܡܡܹ̈ܐ ܣܵܗ̇ܕܿܝܼܢ ܥܲܡܡܹ̈ܐ ܘܐܲܠܵܗܲܝ̈ܗܘܿܢ ܀", ":ܥܲܡܡܹ̈ܐ ܕܩܲܒܿܠܘܼܗܝ ܡܵܘܕܹܿܝܢ ܕܐܸܬܼܵܐ ܘܐܲܢ̄ܬܿ ܟܵܦܲ݁ܪ ܐܲܢ̄ܬܿ", "ܘܐܲܠܵܗܲܝ̈ܗܘܿܢ ܝܲܗ̣̄ܒܼܘ ܠܹܗ ܐܝܼܕܼܵܐ ܘܐܲܢ̄ܬܿ ܥܵܪܹܩ ܐܲܢ̄ܬܿ ܀", ":ܡ̇ܢ ܐܵܡܲ݁ܪ ܐܲܢ̄ܬܿ ܥܲܠ ܣܵܓܼܘܿܕܹ̈ܐ ܘܡܸܣܬܲܓܼܕܵܢܹ̈ܐ", "ܕܗܵܐ ܐܵܦ ܟܸܢܫܹ̈ܐ ܕܲܫܡܲܝܵܢܹ̈ܐ ܫܘܼܒܼܚܹܗ ܬܵܢܹ̇ܝܢ ܀", ":ܡܠܝܼܠܹ̈ܐ ܘܚܲܪ̈ܫܹܐ ܥܠܵܘܗܝ ܡܸܫܬܲܥܹܝܢ ܒܩܵܠܵܐ ܘܫܸܬܼܩܵܐ", "ܘܐܲܢ̄ܬܿ ܒܲܠܚܘܿܕܲܝܟ ܫܲܬܿܝܼܩ ܦܘܼܡ̇ܟ ܡ̣ܢ ܬܸܫܒܿܘܿܚܬܹܿܗ ܀", ":ܚܣܵܡܵܐ ܒܝܼܫܵܐ ܥܵܘܪܵܗ̇ ܠܥܲܝܢܵܐ ܕܦܵܪܘܿܫܘܼܬܼܵܟ", "ܘܠܵܐ ܨܵܒܹ̇ܐ ܐܲܢ̄ܬܿ ܠܡܸܚܙܵܐ ܢܘܼܗܪܵܐ ܕܪܲܒܿܘܼܬܼ ܫܘܼܒܼܚܹܗ ܀", ":ܒܝܼܫܘܼܬܼ ܝܲܨܪܵܟ ܥܒ݂ܲܕܼܬܵܟ ܣܲܡܝܵܐ ܕܠܵܐ ܒܘܼܝܵܢܵܐ", "ܘܟܲܕܼ ܚܵܙܹ̇ܐ ܐܲܢ̄ܬܿ ܠܵܐ ܚܵܙܹ̇ܐ ܐܲܢ̄ܬܿ ܡܸܕܸܿܡ ܪܓܼܠܸܐ ܀", ":ܐܸܠܘܼ ܪܓܼܝܼܫ ܗܼ̄ܘܲܝܬܿ ܕܠܲܐܝܠܹܝܢ ܛܘܼܒܹ̈ܐ ܢܘܼܟܼܪܵܝܵܐ", "ܟܒܲܪ ܩܵܪܹܐ ܗܼ̄ܘܲܝܬܿ ܫܡܲܝܵܐ ܘܐܲܪܥܵܐ ܕܲܢܒܲܟܿܘܿܢܵܟ ܀", ":ܐܸܠܘܼ ܡܦܵܣ ܗܼ̄ܘܲܝܬܿ ܒܕܼܝܼܢܵܐ ܕܲܢܛܝܼܪ ܠܡܲܪܵܚܘܼܬܼܵܟ", "ܟܒܲܪ ܒܵܟܹ̇ܐ ܗ̤ܘܲܝܬܿ ܠܹܠܲܝ ܐܝܼܡܵܡ ܘܠܵܐ ܫܵܠܹ̇ܐ ܗܼ̄ܘܲܝܬܿ ܀", ":ܐܸܬܼܟܲܣܝܼܘ ܠܗܘܿܢ ܛܘܼܒܹ̈ܐ ܘܢܸܓܼܕܹܿܐ ܡ̣ܢ ܪܸܥܝܵܢܵܟ", "ܘܠܵܐ ܚܵܙܹ̇ܐ ܐܲܢ̄ܬܿ ܠܵܐ ܠܲܕܼܩܵܝ̈ܡܵܢ ܘܠܵܐ ܠܕܲܥܬܼܝܼ̈ܕܼܵܢ ܀", ":ܘܐܸܠܵܐ ܡܲܢ̣ܘܼ ܕܲܣܡܸܐ ܘܲܚܪܸܫ ܒܕܼܘܼܡܚܵܐ ܕܝܼܠܵܟ", "ܕܡܲܣܠܹܝܬܿ ܘܲܫܠܹܝܬܿ ܘܠܵܐ ܦܵܪܹܫ ܐܲܢ̄ܬܿ ܡܸܛܠ ܡ̇ܢܵܐ ܀", "ܗ̤ܘܲܝܬܿ ܢܘܼܟܼܪܵܝܵܐ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ:", "ܘܢܵܕܿ݁ܝܼܢ ܡܸܢܵܟ ܥܝܼܪܹ̈ܐ ܘܐ̄ܢܵܫܵܐ ܘܠܵܐ ܒܵܗܹ̇ܬܼ ܐܲܢ̄ܬܿ ܀", ":ܫܕܹܝܬܿ ܐܲܝܟ ܙܸܒܼܠܵܐ ܘܕܼܵܐܹ̇ܫ ܟܠܢܵܫ ܠܥܸܠ ܡ̣ܢ ܪܹܫܵܟ", "ܘܠܵܐ ܡܸܬܼܒܲܩܹܝܬܿ ܕܡ̇ܢܲܐ ܗ̄ܝܼ ܥܸܠܬܼܵܐ ܕܫܝܼܛܘܼܬܼ ܢܲܦܫܵܟ ܀", ":ܦܸܣܩܲܬ̤ ܐܘܼܪܚܵܐ ܕܲܫܡܲܝܵܢܹ̈ܐ ܡ̣ܢ ܨܹܝܕ ܥܲܡܵܟ", "ܘܠܵܐ ܡܸܬܼܒܲܝܢܲܬܿ ܕܥܲܠ ܡ̇ܢ ܐܲܗܡܝܼܘ ܡ̣ܢ ܬܸܫܡܸܫܬܵܟ ܀", ":ܒܛܸܠܘ̣ ܓܸܠܝܵܢܹ̈ܐ ܐܲܠܵܗܵܝܹܐ ܡ̣ܢ ܟܵܪ̈ܘܿܙܲܝܟ", "ܘܠܲܝܬܿ ܕܲܡܩܲܪܸܒܼ ܣܲܡܵܐ ܠܟܹܐܒܲܝ̈ܟ ܐܵܦܠܵܐ ܒܠܲܚܡܵܐ ܀", ":ܠܘܲܝ ܝܵܕܲ݁ܥ ܗܼ̄ܘܲܝܬܿ ܠܡܸܬܼܒܲܩܵܝܘܼ ܒܪܲܒܿܘܼܬܼ ܫܸܦܠܵܟ", "ܘܡܸܬܿܬܲܢܲܚ ܗܼ̄ܘܲܝܬܿ ܥܲܠ ܡܝܼܬܼܘܼܬܼܵܟ ܕܲܕܠܵܐ ܢܵܡܘܿܣ ܀", ":ܠܘܲܝ ܚܵܙܹ̇ܐ ܗܼ̄ܘܲܝܬܿ ܣܲܢܝܼܘܼܬܼ ܢܲܦܫܵܟ ܫܟܼܝܼܪ ܐܲܢ̄ܬܿ", "ܘܡܸܬܼܢܲܟܲܦ ܗܼ̄ܘܲܝܬܿ ܐܵܦܸܢ ܩܲܠܝܼܠ ܡ̣ܢ ܣܲܢ̈ܝܵܬܼܵܟ ܀", ":ܠܘܲܝ ܨܵܐܹ̇ܬܼ ܗܼ̄ܘܲܝܬܿ ܩܵܠ ܟܘܼܘܵܢܵܐ ܕܲܡܚܲܟܿܡܵܢܲܝ̈ܟ", "ܘܦܵܬܼ̇ܚܲܬܿ ܗܵܘܢܵܟ ܕܬܸܥܘܿܠ ܨܹܐܕܲܝܟ ܡܸܠܲܬܼ ܚܲܝܹ̈ܐ ܀", ":ܠܘܲܝ ܡܸܣܬܲܟܿܠܲܬܿ ܒܲܣܬܼܝܼܪ̈ܵܬܼܵܐ ܕܲܒܼܓܼܵܘ ܣܸܦܪܹ̈ܐ", "ܘܚܵܙܹ̇ܝܬܿ ܕܲܫܠܸܡ̣ ܚܲܝܠܵܐ ܕܲܒܼܗܹܝܢ ܒܗܵܢܵܐ ܕܲܙܩܲܦ̣ܬܿ ܀", ":ܙܩܝܼܦܹܗ ܣܲܚܦܵܟ ܡ̣ܢ ܫܘܼܠܛܵܢܵܐ ܕܪܲܒܿܘܼܬܼ ܕܲܪܓܼܵܟ", "ܘܐܲܣܠܝܼ ܘܲܫܕܵܟ ܡ̣ܢ ܝܵܪܬܿܘܼܬܼܵܐ ܕܒܹܝܬܼ ܐܲܒܼܵܗܲܝ̈ܟ ܀", ":ܡܵܘܬܹܿܗ ܕܲܗ̤ܵܐ ܥܸܠܲܬܼ ܚܲܝܹ̈ܐ ܠܡܝܼ̈ܬܹܐ ܘܚܲܝܹ̈ܐ", "ܠܵܟ ܥܲܬܼܕܼ ܠܵܟ ܡܲܚܢܘܿܩܝܼܬܼܵܐ ܘܢܸܓܼ̈ܕܹܿܐ ܥܦܝܼܦܹ̈ܐ ܀", ":ܠܢܓܼ̈ܕܹܿܐ ܥܦܝܼܦܹ̈ܐ ܥܬܼܝܼܕܲܬܿ ܕܬܸܥܘܿܠ ܠܝܘܿܡ ܒܘܼܚܪܵܢܵܐ", "ܩܕܼܵܡ ܗܵܘ̇ ܡܲܠܟܵܐ ܕܕܼܵܢܬܵܝܗܝ ܒܐܲܪܥܵܐ ܚܲܪܡ̇ܢܵܐܝܼܬܼ ܀", ":ܕܠܵܐ ܚܵܘܣܵܢܵܐ ܡܲܣܪܲܚ ܢܸܓܼ̈ܕܹܿܐ ܥܲܠ ܒܝܼܫܘܼܬܼܵܟ", "ܠܵܘ ܥܲܠ ܕܲܩ̣ܛܲܠܬܿ ܐܸܠܵܐ ܕܲܛܠܲܡ̣ܬܿ ܠܟܼܵܪܘܿܙܘܼܬܹܗ ܀", ":ܥܝܵܪܬܵܐ ܕܥܲܒܼܕܵܘ̈ܗܝ ܒܐܝܼܕܲܝ̈ܟ ܬܵܒܲܥ̇ ܒܕܼܝܼܢܵܐ ܟܹܐܢܵܐ", "ܕܫܲܕܿܪ ܨܹܐܕܲܝܟ ܒܵܬܲܪ ܩܸܛܠܹܗ ܘܠܵܐ ܨܵܬܿܬܿ ܐܸܢܘܿܢ ܀", ":ܒܗܘܿܢ ܪܵܕܹܐ ܠܵܗ̇ ܠܛܵܠܘܿܡܘܼܬܼܵܟ ܕܲܛܠܲܡ̣ܬܿ ܣܲܓܿܝܼ", "ܘܲܡܦܲܪܣܸܐ ܠܵܟ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", "ܥܘܼܢܵܝܵܐ: ܒܪܝܼܟܼܘܼ ܕܥܲܩ̣ܪܵܗ̇ ܠܨܸܗܝܘܿܢ ܨܵܠܘܿܒܼܬܵܐ: ܘܲܢܨ݂ܲܒܼ ܥܹܕܿܬܵܐ ܡܗܲܝܡܲܢܬܵܐ\n ܒܲܬܼܚܘܼܡܹܝܗ̇ ܀"], "lines": ["ܘܡܸܬ̣ܐ̱ܡܲܪ ܒܥܹܐܕܼܐ ܕܐܘܿܫܲܥܢܹ̈ܐ ܘܐܝܼܬܼܵܘܗܝ", "ܠܘܼܩܒܲܠ ܝܗ̄ܘܼܕܼܵܝܹ̈ܐ", "ܥܘܼܢܵܝܵܐ", "ܒܪܝܼܟ ܡܵܪܵܐ ܕܡ̣ܢ ܦܘܼܡ ܫܲܒܼܪܹ̈ܐ: ܓܒܼ݂ܵܐ ܠܹܗ ܫܘܼܒܼܚܵܐ", "ܠܐܝܼܩܵܪܹܗ: ܐܲܚܲܝ̈:", ":ܬܵܐ ܝܗ̄ܘܼܕܼܵܝܵܐ ܚܬܼܝܼܪ ܒܲܫܡܵܗܹ̈ܐ ܦܲܓܼܪ̈ܵܢܵܝܹܐ", "ܓܠܝܼ ܘܒܲܕܸܿܩ ܠܝܼ ܕܡ̇ܢܲܐ ܗ̄ܝܼ ܥܸܠܬܼܵܐ ܕܓܼܒܼܝܘܼܬܼ ܥܲܡܵܟ ܀", ":ܡܸܛܠ ܡ̇ܢܵܐ ܓܒܹܝܬܿ ܡ̣ܢ ܟܠܵܐ ܠܐܲܠܵܗ ܟܠܵܐ", "ܘܲܡܝܲܩܲܪ ܐܲܢ̄ܬܿ ܒܲܫܡܵܐ ܘܕܿܪܓܼܵܐ ܠܥܸܠ ܡ̣ܢ ܥܲܡܡܹ̈ܐ ܀", ":ܠܡܵܢܵܐ ܦܪܝܼܫܲܬܿ ܡ̣ܢ ܫܲܪ̈ܒܼܵܬܼܵܐ ܕܟܼܠܵܗ̇ ܬܹܒܹܝܠ", "ܘܠܵܐ ܡܸܬܼܚܲܠܛܲܬܿ ܥܲܡ ܐܸܡ̈ܘܵܬܼܵܐ ܕܝܲܠܕܼܵܘ̈ܗܝ ܕܐܵܕܼܵܡ ܀", ":ܠܡܵܢ ܡܸܬܼܢܲܟܼܪܹܝܬܿ ܐܲܝܟ ܢܘܼܟܼܪܵܝܵܐ ܠܲܒܼܢܲܝ̈ ܓܸܢܣܵܝܟ", "ܕܗܵܐ ܡܸܢܹܗ ܐܲܢ̄ܬܿ ܕܡܸܕܼܪܵܐ ܕܐ̄ܢܵܫܵܐ ܓܒܼܝܼܠ ܡ̣ܢ ܥܲܦܪܵܐ ܀", ":ܚܲܕܼܘܼ ܟܝܵܢܵܐ ܕܐܵܕܼܵܡ̇ܝܹ̈ܐ ܐܘܿ ܒܲܪ ܐܵܕܼܵܡ", "ܘܚܲܕܼܘܼ ܚܲܝܠܵܐ ܕܐܲܬܼܩܸܢ ܠܐܵܕܼܵܡ ܘܲܠܝܲܠ̈ܕܵܬܹܗ ܀", ":ܟܝܵܢܵܐ ܣܵܗܹ̇ܕܼ ܕܚܲܕܼܘܼ ܟܝܵܢܵܐ ܘܚܲܕܼ ܒܵܪܘܿܝܵܐ", "ܘܐܸܢ ܚܲܕܼ ܐܸܢܘܿܢ ܠܡܵܢ ܦܘܼܪܫܵܢܵܐ ܕܥܲܡܵܐ ܘܥܲܡܡܹ̈ܐ ܀", "ܐܸܢ ܚܲܕܼ ܪܸܡܙܵܐ ܒܪ݂ܵܐ ܟܠܡܼܕܹܿܡ ܡ̣ܢ ܠܵܐ ܡܼܕܸܿܡ:", "ܠܡܵܢ ܣܵܕܹ̇ܩ ܐܲܢ̄ܬܿ ܒܪܝܼܬܼܵܐ ܫܘܼܝܼܬܼܵܐ ܒܠܵܐ ܫܲܘܝܘܼܬܼܵܟ ܀", ":ܐܸܢܗܘ̤ ܕܟܹܐܢܵܐ ܗ̄ܘ̣ ܚܲܝܠܵܐ ܕܲܒܼܪܵܐ ܡܠܝܼܠܹ̈ܐ ܘܚܲܪ̈ܫܹܐ", "ܠܡܵܢ ܠܵܐ ܫܲܘܝܵܐ ܣܵܥܘܿܪܘܼܬܹܗ ܠܘܵܬܼ ܬܘܼܩܵܢܵܘ̈ܗܝ ܀", ":ܠܡܵܢܵܐ ܓ̣ܒܼܵܟ ܠܵܟ ܡ̣ܢ ܟܠ ܥܲܡܡܝܼ̈ܢ ܘܐܲܣܠܝܼ ܠܫܲܪܟܵܐ", "ܘܥܲܠ ܡ̇ܢ ܨܹܐܕܲܝܟ ܥܒ݂ܲܕܼ ܡܘܼܠܟܵܢܵܐ ܘܠܵܐ ܨܹܝܕܼ ܟܠܢܵܫ ܀", ":ܠܡܵܢܵܐ ܒܥܲܡܵܟ ܐܲܣܪܹܗ ܠܪܲܗܛܵܐ ܕܪܘܼܚ ܓܸܠܝܵܢܵܘ̈ܗܝ", "ܘܬܲܚܸܡ ܘܲܟܼܠ̣ܵܗ̇ ܠܲܢܒܼܝܘܼܬܼܵܐ ܠܓܼܵܘ ܡ̣ܢ ܫܲܒܼܛܲܝ̈ܟ ܀", ":ܠܡܵܢ ܠܵܟ ܒܲܠܚܘܿܕܼ ܝܲܗ̣̄ܒܼ ܢܵܡܘܿܣܵܐ ܚܲܝܹ̈ܐ", "ܘܢܲܟܼܪܝܼ ܠܥܲܡܡܹ̈ܐ ܡ̣ܢ ܚܲܠܝܘܼܬܼܵܐ ܕܢܸܒܼܥܹܗ ܪܲܒܵܐ ܀", ":ܠܡܵܢ ܒܵܟ ܚܹܝܠ ܐܵܬܼܘܵܬܹ̈ܗ ܘܲܓܼܒܲܪ̈ܘܵܬܹܗ", "ܘܲܪܸܕܼܵܐ ܠܥܲܡܡܹ̈ܐ ܘܐܲܟܸܿܣ ܠܡܲܠ̈ܟܹܿܐ ܡܸܛܠܵܬܼܵܟ ܀", ":ܠܡܵܐ ܟܲܝ ܚܘܼܒܵܟ ܫܦܝܼܥ ܨܹܝܕܼ ܚܘܼܒܹܿܗ ܝܲܬܿܪܝܼ ܡ̣ܢ ܟܠ", "ܘܡܸܛܠ ܗܵܕܹܐ ܦܲܪ̣ܥܵܟ ܐܲܓܼܪܵܐ ܕܫܵܘܹ̇ܐ ܠܚܘܼܒܵܟ ܀", ":ܐܵܘ ܕܲܠܡܵܐ ܟܲܝ ܠܚܘܼܒܹܿܗ ܕܐܲܒܼܪܵܡ ܝܲܩܲܪ ܚܘܼܒܹܿܗ", "ܘܡܸܛܠ ܗܵܕܹܐ ܥܲܒܼ݂ܕܼܵܟ ܝܵܪܬܵܐ ܕܚܘܼܒܹܿܗ ܪܲܒܵܐ ܀", ":ܡ̇ܕܹܝܢ ܢܸܒܼܥܸܐ ܕܡܸܛܠ ܡ̇ܢܵܐ ܓܒܼ݂ܵܝܗܝ ܠܐܲܒܼܪܵܗܵܡ", "ܘܐܲܝܕܼܵܐ ܗ̄ܝܼ ܥܸܠܬܼܵܐ ܕܲܩܪ̣ܵܝܗܝ ܪܵܚܡܵܐ ܕܒܲܣܝܼܡܘܼܬܹܗ ܀", ":ܐܸܢ ܐܵܡܲ݁ܪ ܐܲܢ̄ܬܿ ܕܚܘܼܒܹܿܗ ܥܲܒܼ݂ܕܹܿܗ ܪܵܚܡܵܐ ܠܟܲܣܝܵܐ", "ܗܵܐ ܩܲܕܿܝܼܡܵܐ ܓܒܼܝܼܬܹܗ ܠܚܘܼܒܹܿܗ ܘܣܵܗܹ̇ܕ ܡܘܼܫܹܐ ܀", ":ܪܘܼܚ ܓܸܠܝܵܢܵܐ ܩܪ̣ܵܝܗܝ ܡ̣ܢ ܒܵܒܹܠ ܩܕܼܵܡ ܕܲܢܗܲܝܡܸܢ", "ܘܒܼܵܬܲܪ ܕܲܦܪܵܝܗܝ ܫܒ݂ܲܩ ܚܲܢܦܘܼܬܼܵܐ ܘܝܲܩܲܪ ܩܘܼܫܬܵܐ ܀", ":ܡ̇ܕܹܝܢ ܠܵܐ ܠܵܟ ܠܡܸܫܬܲܒܼܗܵܪܘܼ ܘܠܵܐ ܠܐܲܒܼܵܗܲܝ̈ܟ", "ܕܗܵܐ ܓܼܒܼܝܘܼܬܼܵܟ ܗ̄ܝܼ ܕܲܐ̄ܚܪܹܝܢ ܕܓܼܵܒܹ̇ܐ ܘܡܲܣܠܸܐ ܀", ":ܘܢܸܗܘܸܐ ܕܚܘܼܒܹܿܗ ܠܐܲܒܼܪܵܡ ܕܢܸܗܘܸܐ ܓܼܒܼܝܵܐ", "ܗܵܐ ܐܝܼܬܼ ܕܐܲܚܸܒܼ ܩܕܼܵܡ ܓܲܒܼܝܘܼܬܹܗ ܝܲܬܿܝܼܪ ܡܸܢܹܗ ܀", ":ܐܲܚܸܒܼ ܗܵܒܹܝܠ ܘܚܵܘܝܼ ܚܘܼܒܹܿܗ ܒܝܲܕܼ ܣܘܼܥܪܵܢܵܐ", "ܘܣܵܗܹ̇ܕܼ ܩܸܛܠܹܿܗ ܚܘܼܒܵܐ ܩܲܛ̣ܠܹܗ ܚܣܵܡܵܐ ܀", ":ܫܦ݂ܲܪ ܗ̄ܘ̣ܵܐ ܐܵܦ ܢܘܿܚ ܒܕܼܵܪܵܐ ܣܲܢܝܵܐ ܡܚܲܒܸܿܠ ܐܘܼܪܚܹܗ", "ܘܗܵܐ ܣܵܗܕܿܘܼܬܼܵܐ ܕܕܲܟܼܝܘܼܬܼ ܢܲܦܫܹܗ ܒܣܸܦܪܹܗ ܕܡܘܼܫܹܐ ܀", ":ܟܲܗܸܢ ܘܝܼܪܸ݂ܒܼ ܐܵܦ ܡܲܠܟܿܝܼܙܕܹܿܩ ܩܕܼܵܡ ܐܲܠܵܗܹܗ", "ܘܢܹܐܡܲܪ ܐܲܒ̣ܪܵܡ ܕܐܲܪܟܸܿܢ ܪܹܫܹܗ ܩܕܼܵܡ ܒܘܼܪ̈ܟܵܬܹܗ ܀", ":ܗܵܐ ܗܘ̤ܵܘ ܟܹܐܢܹ̈ܐ ܒܲܪ ܐܲܒܼܪܵܗܵܡ ܕܕܼܵܡܹ̇ܝܢ ܠܐܲܒܼܘܼܟ", "ܠܡܵܢ ܨܹܝܕ ܐܲܒܼܘܼܟ ܗܘ̤ܵܐ ܡܘܼܠܟܵܢܵܐ ܘܠܵܐ ܨܹܐܕܲܝܗܘܿܢ ܀", ":ܠܡܵܢܵܐ ܡ̣ܠܲܟ ܠܹܗ ܕܒܼܵܟ ܢܸܬܼܒܲܪܟܼܘܼܟ ܥܲܡܡܹ̈ܐ ܕܐܲܪܥܵܐ", "ܘܠܵܐ ܨܒܼܵܐ ܫܲܠܸܡ ܫܘܘܼܕܵܝ ܡܸܠܵܘ̈ܗܝ ܐܲܝܟ ܐܲܢ̄ܬܿ ܀", ":ܠܦܘܼܬܼ ܪܸܥܝܵܢܵܟ ܐܸܡ̇ܪܹܬܼ ܗܵܕܹܐ ܕܠܵܐ ܨܒܼ݂ܵܐ ܫܲܠܸܡ", "ܠܝܼ ܫܲܪܝܼܪܵܐ ܕܫܸܠܡܲܬ̤ ܗܵܕܹܐ ܒܝܲܕܼ ܣܘܼܥܪ݁ܵܢܹܐ ܀", ":ܠܡܵܢܵܐ ܫܲܚܠܸܦ ܫܡܹܗ ܖܲܕܼܡ̇ܝܵܐ ܘܲܩ̣ܪܵܝܗܝ ܒܲܐ̄ܚܪܹܝܢ", "ܘܥܲܠ ܡ̇ܢ ܝܲܗ̣̄ܒܼ ܠܹܗ ܐܲܒܼܵܗܘܼܬܼܵܐ ܕܥܲܠ ܟܠ ܥܲܡܡ̈ܝܼܢ ܀", ":ܐܲܒܼܪܵܡ ܐܲܒܼܵܐ ܗ̄ܘ̣ ܕܥܲܠ ܚܲܕܼ ܥܲܡܵܐ ܫܲܠܝܼܛ ܒܲܠܚܘܿܕܼ", "ܘܫܸܡ ܐܲܒܼܪܵܗܵܡ ܐܲܒܼܵܗܘܼܬܼܵܐ ܗ̄ܝܼ ܕܥܲܠ ܣܲܓܿܝܼ̈ܐܹܐ ܀", ":ܫܡܹܗ ܩܲܕܼܡܵܝܵܐ ܠܵܐ ܐܝܼܬܼ ܗ̄ܘ̣ܵܐ ܒܹܗ ܗܲܝܡܵܢܘܼܬܼܵܐ", ":ܘܡ̣ܢ ܕܐܸܫܬܲܪܲܪ ܒܗܲܝܡܵܢܘܼܬܼܵܐ ܗܘ̤ܵܐ ܐܲܒܼܪܵܗܵܡ", ":ܚܕܼܵܐ ܐܝܼܬܼܘܼܬܼܵܐ ܓܠܵܬ̤ ܦܲܫܸܩܬܹܗ ܠܚܲܝܠܵܐ ܕܲܫܡܹܗ", "ܘܕܼܪܫܲܬ̤ ܐܘܼܪܚܵܐ ܒܝܲܕܼ ܗܸܓܼܝܵܢܵܗ̇ ܕܢܸܪܕܿܘܿܢ ܥܲܡܡܹ̈ܐ ܀", ":ܗܲܝܡܵܢܘܼܬܹܗ ܥܒܲܕܼܬܹܗ ܕܢܸܗܘܸܐ ܐܲܒܼܵܐ ܕܥܲܡܡܹ̈ܐ", "ܘܡ̇ܢܵܐ ܢܸܥܒܸܿܕܼ ܕܗܵܐ ܩܲܕܿܡܵܐ ܓܒܼܝܼܬܹܗ ܒܲܫܡܹܗ ܀", ":ܓܒܼܝܼܬܹܗ ܕܐܲܒܼܘܼܟ ܬܵܒܲܥ̇ ܐ̄ܢܵܐ ܠܵܟ ܒܲܪ ܐܲܒܼܪܵܗܵܡ", "ܕܡܵܢܲܐ ܗ̄ܝܼ ܘܥܲܠ ܡ̇ܢ ܡܝܲܩܲܪ ܓܸܢܣܵܟ ܝܲܬܿܝܼܪ ܡ̣ܢ ܟܠ ܀", ":ܓܠܝܼ ܘܒܲܕܼܿܩ ܠܝܼ ܐܲܝܟ ܒܲܝܬܵܝܵܐ ܓܒܼܝܼܬܹܗ ܘܲܫܡܹܗ", "ܘܫܵܠܹ̇ܡ ܐ̄ܢܵܐ ܠܵܟ ܕܫܲܦܝܼܪ ܪܵܕܹܝܬܿ ܒܗܲܝܡܵܢܘܼܬܹܗ ܀", ":ܐܸܢ ܠܹܗ ܒܲܠܚܘܿܕܼ ܓܒܼ݂ܵܐ ܒܵܪܘܿܝܵܐ ܡ̣ܢ ܟܠ ܕܲܗܘ̤ܵܘ", "ܠܵܐ ܟܹܐܝܢ ܚܘܼܒܹܿܗ ܕܲܠܚܲܕܼ ܓܵܒܹܿܐ ܘܠܲܐ̄ܚܪܹܝܢ ܡܲܣܠܸܐ ܀", ":ܠܡܵܢ ܠܵܐ ܓܒܼ݂ܵܐ ܠܹܗ ܟܹܐܢܵܐ ܐ̄ܚܪܹܢܵܐ ܒܕܼܘܼܡܝܵܐ ܕܝܼܠܹܗ", "ܕܕܼܵܡ ܣܵܓܹܿܐ ܗ̄ܘ̣ܵܐ ܓܲܒܵܐ ܕܟܹܐܢܹ̈ܐ ܘܙܵܥܲ݁ ܥܵܘ̣ܠܵܐ ܀", ":ܘܗܵܐ ܠܵܘ ܟܹܐܢܹ̈ܐ ܗܘ̤ܵܘ ܡ̣ܢ ܟܹܐܢܵܐ ܕܬܲܫܲܪ ܗܵܕܹܐ", "ܘܣܵܗܹ̇ܕܼ ܥܵܘ̣ܠܵܐ ܕܲܒܼܢܵܘ̈ܗܝ ܕܐܲܒܼܪܵܡ ܕܢܘܼܟܼܪܵܝ ܠܐܲܒܼܪܵܡ ܀", ":ܘܢܸܗܘܸܐ ܕܲܓܼܒܼ݂ܵܝܗܝ ܐܲܝܟܲܢ ܕܲܓܼܒܼ݂ܵܝܗܝ ܕܫܲܠܝܼܛ ܗ̄ܘ̣ ܠܹܗ", "ܫܡܹܗ ܡܸܛܠ ܡ̇ܢ ܫܲܚܠܸܦ ܘܲܩ̣ܪܵܝܗܝ ܐܲܒܼܵܐ ܕܥܲܡܡܹ̈ܐ ܀", ":ܘܐܸܢ ܫܲܪܝܼܪܵܐ ܕܐܲܒܼܵܐ ܗܵܘܹ̇ܐ ܠܘܵܬܼ ܟܘܼܢܵܝܹܗ", "ܓܒܼܝܼܬܹܗ ܘܲܫܡܹܗ ܥܸܠܬܼܵܐ ܐܸܢܹܝܢ ܕܐܲܒܼܵܗܘܼܬܹܗ ܀", ":ܡ̇ܢ ܐܵܡܲ݁ܪ ܐܲܢܬܿ ܒܲܪ ܐܲܒܼܪܵܗܵܡ ܥܲܠ ܐܲܒܼܪܵܗܵܡ", "ܐܲܝܟܲܢ ܗܵܘܹ̇ܐ ܐܲܒܼܘܼܟ ܐܲܒܼܵܐ ܠܵܟ ܘܲܠܥܲܡܡܹ̈ܐ ܀", ":ܡ̇ܕܹܝܢ ܠܲܝܬܿ ܠܵܟ ܡܸܕܸܿܡ ܝܲܬܼܝܼܪ ܫܸܡ ܐܲܒܼܪܵܗܵܡ", "ܕܗܵܐ ܐܵܦ ܥܲܡܡܹ̈ܐ ܒܢܲܝܵ̈ܐ ܐܸܢܘܿܢ ܐܲܟܼܡܵܐ ܕܲܟܼܬܼܝܼܒܼ ܀", ":ܒܥܸܠܲܬܼ ܥܲܡܡܹ̈ܐ ܣܠ̣ܩ ܐܲܒܼܪܵܗܵܡ ܠܕܲܪܓܼܵܐ ܪܵܡ̇ܐ", "ܡܵܕܹܝܢ ܓܲܠܝܵܐ ܗ̄ܝܼ ܕܥܲܡܡܹ̈ܐ ܗܘ̤ܵܘ ܠܹܗ ܥܸܠܬܼܵܐ ܕܢܹܐܪܲܒܼ ܀", ":ܬܵܐ ܟܹܝܬܼ ܩܲܠܸܣ ܒܲܪ ܐܲܒܼܪܵܗܵܡ ܠܥܲܡܡܹ̈ܐ ܐ̄ܚܝܵܢܲܝ̈ܟ", "ܕܐܸܠܘܼ ܠܵܐ ܗܘ̤ܵܘ ܒܢܲܝ̈ܵܐ ܠܐܲܒܼܘܼܟ ܠܵܐ ܝܵܪܹܒܼ ܗ̄ܘ̣ܵܐ ܀", ":ܙܥܘܿܪ ܗ̄ܘ̣ ܐܲܒܼܪܵܐ ܡ̣ܢ ܐܲܒܼܪܵܗܵܡ ܟܡܵܐ ܐܸܢ ܬܹܐܡܲܪ", "ܐܲܟܼܡܵܐ ܕܲܙܥܘܿܪ ܥܲܡܵܐ ܕܝܼܠܹܗ ܡ̣ܢ ܟܠ ܥܲܡܡ̈ܝܼܢ ܀", ":ܐܸܠܘܼ ܩܵܘܝܲܬ̤ ܐܲܒܼܵܗܘܼܬܹܗ ܒܥܲܡܵܐ ܒܲܠܚܘܿܕܼ", "ܠܵܐ ܫܵܠܹ̇ܐ ܗ̄ܘ̣ܵܐ ܫܡܹܗ ܒܲܥܒܼܵܕܼܵܐ ܠܗܵܝ̇ ܕܐܸܬܼܟܲܢܝܼ ܀", ":ܙܵܥܲܪ̇ ܗ̄ܘ̣ܵܐ ܠܹܗ ܐܵܦ ܫܘܼܠܛܵܢܵܐ ܕܡ̇ܪܵܐ ܕܲܓܼܒܼ݂ܵܝܗܝ", "ܘܡܸܫܬܲܠܛܝܼܢ ܗ̄ܘ̣ܵܘ ܐܵܦ ܐܲܠܵܗܹ̈ܐ ܝܲܬܼܝܼܪ ܡܸܢܹܗ ܀", ":ܘܐܸܢܗܘ̤ ܕܲܒܼܢܵܘ̈ܗܝ ܗܵܘܹ̇ܝܢ ܗ̄ܘ̣ܵܘ ܠܹܗ ܒܢܲܝ̈ܵܐ ܒܲܠܚܘܿܕܼ", "ܠܥܲܡܡܹ̈ܐ ܚܲܢܦܹ̈ܐ ܡܸܬܼܦܲܢܝܵܐ ܗ̄ܘ̣ܵܬܼ ܐܲܒܼܵܗܘܼܬܼܵܐ ܀", ":ܐܸܢ ܒܵܪܘܿܝܵܐ ܥܲܠ ܝܲܠܕܵܬܹ̈ܗ ܡܸܫܬܲܠܲܛ ܗ̄ܘ̣ܵܐ", "ܒܵܙ̇ܝܼܢ ܗ̄ܘ̣ܵܘ ܠܵܗ̇ ܦܬܲܟܼܪܹ̈ܐ ܚܲܪ̈ܫܹܐ ܠܥܵܒܼܘܿܕܘܼܬܹܗ ܀", ":ܡܢܵܬܼܵܐ ܙܥܘܿܪܬܵܐ ܡܸܬܼܝܲܗ̄ܒܵܐ ܗ̄ܘ̣ܵܬܼ ܠܹܗ ܡ̣ܢ ܕܝܼܠܹܗ", "ܘܲܕܼܠܵܐ ܩܵܠܵܐ ܡܸܬܼܟܲܢܹܝܢ ܗ̄ܘ̣ܵܘ ܡ̇ܪ̈ܵܘܵܬܼܵܐ ܀", ":ܠܠܵܐ ܐܲܠܵܗܹ̈ܐ ܣܘܿܓܼܐܵܐ ܕܥܲܡܡܹ̈ܐ ܕܠܵܐ ܡܸܢܝܵܢܵܐ", "ܘܠܲܐܠܵܗ ܟܠܵܐ ܥܲܡܵܐ ܙܥܘܿܪܵܐ ܕܫܝܼܛ ܘܲܡܫܲܥܒܲܕ ܀", ":ܠܵܐ ܒܲܪ ܐܲܒܼܪܵܡ ܠܵܐ ܬܲܙܥܲܪܲܝܗܝ ܠܡܲܬܼܩܸܢ ܟܠܵܐ", "ܕܕܝܼܠܹܗ ܐܸܢܘܿܢ ܥܲܡܡܹ̈ܐ ܕܡܲܣܠܹܝܢ ܠܣܵܪܘܿܒܼܘܼܬܼܵܟ ܀", ":ܓܒܝܼܬܹܗ ܕܐܲܒܼܘܼܟ ܐܵܚ̇ܕܵܐ ܬܲܪܥܵܐ ܒܐܲܦܲܝ̈ ܡܸܠܲܝ̈ܟ", "ܕܟܼܠܡܲܢ ܕܐܝܼܬܼܵܘܗܝ ܒܲܪ ܐܲܒܼܪܵܗܵܡ ܒܪܵܐ ܗ̄ܘ̣ ܕܐܲܠܵܗܵܐ ܀", ":ܠܵܐ ܩܢܹܝܬܿ ܡܸܕܹܿܡ ܝܲܬܿܝܼܪ ܡ̣ܢ ܟܠ ܫܸܡ ܒܵܪܘܿܝܵܐ", "ܘܠܵܐ ܫܲܠܝܼܛ ܐܲܢ̄ܬܿ ܠܡܹܐܚܲܕܼ ܬܲܪܥܵܐ ܒܐܲܦܲܝ̈ ܥܲܡܡܹ̈ܐ ܀", ":ܐ̄ܚܝܵܢܲܝ̈ܟ ܐܸܢܘܿܢ ܓܙܝܼܪܵܐ ܕܲܚܬܼܝܼܪ ܒܛܲܒܼܥܵܐ ܕܒܸܣܪܵܐ", "ܠܡܵܢ ܠܵܐ ܫܵܠ̇ܡܲܬܿ ܠܲܐ̄ܚܝܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ ܀", ":ܒܫܸܡ ܐܝܼܬܼܘܼܬܹܗ ܝ̣̄ܡܵܐ ܒܵܪܘܿܝܵܐ ܠܐܲܒܼܘܼܟ ܘܐܲܒܼܘܼܢ", "ܕܒܼܵܟ ܢܸܬܼܒܲܪܟܼܘܼܢ ܥܲܡܡܹ̈ܐ ܘܢܸܗܘܘܿܢ ܒܢܲܝ̈ ܝܵܪܬܿܘܼܬܼܵܟ ܀", ":ܫܲܪܝܼܪ ܩܵܠܵܐ ܕܝܼ̣ܡܵܐ ܒܢܲܦܫܹܗ ܐܵܘ ܠܵܐ ܫܲܪܝܼܪ", "ܗܘ̤ܵܘ ܘܐܸܬܼܒܲܪܲܟܼܘ ܐܵܘ ܕܲܠܡܵܐ ܟܲܝ ܥܬܼܝܼܕܼܵܐ ܀", ":ܐܸܢܗܘ̤ ܕܲܗܘ̤ܵܬܼ ܗܵܐ ܗܘ̤ܵܘ ܥܲܡܡܹ̈ܐ ܒܢܲܝ̈ ܝܵܪܬܿܘܼܬܹܗ", "ܘܐܸܢ ܬܘܼܒܼ ܠܵܐ ܗܘ̤ܵܬܼ ܡܸܗܘܵܐ ܗܵܘ̇ܝܵܐ ܘܡ̇ܢܵܐ ܬܸܥܒܸܿܕܼ ܀", "ܕܲܗܘ̤ܵܬܼ ܐܲܫܲܪ ܘܣܵܗ̇ܕܿܝܼܢ ܣܸܦܪܹ̈ܐ ܕܫܲܪ݂ ܡܸܠܲܝ̈ܗܘܿܢ:", "ܘܐܸܢ ܗܘ̤ ܕܠܵܐ ܗܘ̤ܵܬܼ ܕܲܓܵܠ ܡܵܕܹܝܢ ܫܪܵܪܵܐ ܕܲܒܼܗܘܿܢ ܀", ":ܠܵܐ ܗܘ̤ܵܘ ܥܲܡܡܹ̈ܐ ܒܢܲܝ̈ ܐܲܒܼܪܵܗܵܡ ܐܲܝܟ ܕܐܵܡܲ݁ܪ ܐܲܢ̄ܬܿ", "ܘܥܲܠ ܡ̇ܢ ܡܵܕܹܝܢ ܪܚܝܼܡ ܐܲܒܼܪܵܗܵܡ ܠܗܘܿܢ ܛܵܒ̣ ܡܸܢܵܟ ܀", ":ܠܵܐ ܐܸܬܼܒܲܪܲܟܼܘ ܒܗܵܝ̇ ܒܲܪ̄̈ܬܼ ܩܵܠܵܐ ܕܒܼܵܟ ܢܸܬܼܒܲܪܟܼܘܼܢ", "ܘܡܸܛܠ ܡ̇ܢܵܐ ܥܠܝܼܠܝܼܢ ܗܸܢ̣ܘܿܢ ܘܐܲܢ̄ܬܿ ܢܲܦܝܼܩ ܐܲܢ̄ܬܿ ܀", ":ܡܲܢ̣ܘܼ ܐܲܦܢܝܼ ܥܲܛܠܘܼܬܼ ܠܸܒܿܗܘܿܢ ܡ̣ܢ ܨܹܝܕܼ ܛܘܼܥܝܲܝ", "ܘܐܵܘܕܲܥ ܐܸܢܘܿܢ ܫܪܵܪܵܐ ܓܲܠܝܵܐ ܕܫܸܡ ܒܵܪܘܿܝܵܐ ܀", ":ܡܲܢ̣ܘܼ ܐܲܪܡܝܼ ܒܲܟܼܬܼܝܼܫܘܼܬܼܗܘܿܢ ܢܝܼܪܵܐ ܕܫܲܝܢܵܐ", "ܘܲܟܼܕܿܢ ܐܸܢܘܿܢ ܬܚܹܝܬܼ ܡ̇ܪܘܼܬܼܵܐ ܕܡ̇ܪܹܗ ܕܐܲܒܼܪܵܡ ܀", ":ܡܲܢ̣ܘܼ ܗܘ̤ܵܐ ܠܗܘܿܢ ܡܵܠܹ̇ܟ ܡܸܠܟܵܐ ܠܡܸܣܢܵܐ ܠܒܼܝܼܫܵܐ", "ܘܐܲܪܡܝܼ ܒܠܸܒܿܗܘܿܢ ܗܸܪܓܵܐ ܛܵܒܼܵܐ ܕܗܲܝܡܵܢܘܼܬܼܵܐ ܀", ":ܡܲܢ̣ܘܼ ܐܲܥܢܝܼ ܠܪܸ̈ܥܝܵܢܲܝܗܘܿܢ ܒܗܸܪܓܵܐ ܕܚܘܼܒܵܐ", "ܘܦܲܟܲܗ ܡܸܢܗܘܿܢ ܡܸܪܬܼܵܐ ܣܢܝܼܬܼܵܐ ܕܲܦܬܲܟܼܪܘܼܬܼܵܐ ܀", ":ܡܲܢ̣ܘܼ ܕܪܲܫ ܠܗܘܿܢ ܐܘܼܪܚܵܐ ܫܦܝܼܬܼܵܐ ܕܢܘܼܚܵܡ ܦܲܓܼܪܵܐ", "ܘܐܲܠܸܦ ܐܸܢܘܿܢ ܠܡܸܪܕܵܐ ܒܣܲܒܼܪܵܐ ܕܡܲܠܟܿܘܼܬܼ ܪܵܘܡ̇ܐ ܀", ":ܡܲܢ̣ܘܼ ܥܲܩ̣ܪܹܗ ܠܒܸܢܝܵܢ ܙܹܐܦܵܐ ܕܲܒܼܢܲܬ̤ ܛܘܼܥܝܲܝ", "ܘܣܲܚܸܦ ܢܲܘܣܹ̈ܐ ܕܨܲܒܸܿܬܼܘ ܫܹܐܪܹ̈ܐ ܠܲܢܝܵܚܲܝ̈ܗܘܿܢ ܀", ":ܡܲܢ̣ܘܼ ܓܠ̣ܵܐ ܠܗܘܿܢ ܕܚܲܕܼ ܒܵܪܘܿܝܵܐ ܒܪ̣ܵܐ ܟܠܡܸܕܹܿܡ", "ܘܩܲܒܸܿܠ ܘܲܫܠܸܡ ܠܲܟܼܢܼܝܼ̈ܒܼܵܬܼܵܐ ܕܡܸܠܲܝ̈ ܦܘܼܡܹܗ ܀", ":ܡܲܢ̣ܘܼ ܟܬ݂ܲܒܼ ܠܗܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ", "ܘܗܵܐ ܡܸܬܼܗܲܓܹܿܝܢ ܠܹܠܲܝ ܐܝܼܡܵܡ ܒܪ̈ܘܼܚܵܢܝܵܬܼܵܐ ܀", ":ܐܲܝܢܵܐ ܚܲܝܠܵܐ ܚܲܣܢ݂ܹܗ ܠܥܵܠܡܵܐ ܒܲܥܪܝܼܪܵܝܵܐ", "ܘܐܲܥܸܠ ܚܲܒܼܫܹ݂ܗ ܠܓܼܵܘ ܡ̣ܢ ܚܸܣܢܹ̈ܐ ܕܡܸܠܲܬܼ ܫܲܝܢܵܐ ܀", ":ܡܲܢ̣ܘܼ ܟܲܒܸܿܫ ܠܐܲܪܒܲܥܦܸܢ̈ܝܵܢ ܒܫܸܡ ܚܲܕܼ ܓܲܒܼܪܵܐ", "ܘܗܵܐ ܡܲܣܩܝܼܢ ܠܹܗ ܚܠܵܦ ܡܲܕܲܐܬܼܵܐ ܩܵܠ ܬܵܘܕܲܝܼܬܼܵܐ ܀", ":ܡܲܢ̣ܘܼ ܟܲܕܼܢܵܗ̇ ܠܡܲܥ̄ܪܒܼܵܐ ܒܢܝܼܪܵܐ ܕܲܫܡܹܗ ܕܝܼܫܘܿܥ", "ܘܗܵܐ ܝܵܗ̇ܒܵܐ ܠܹܗ ܦܹܐܪܹ̈ܐ ܕܫܘܼܒܼܚܵܐ ܕܠܵܐ ܣܲܒܼܥܘܼܬܼܵܐ ܀", ":ܡܲܢ ܐܲܡܪܝܼ ܒܵܗ̇ ܒܡܲܕܢܚܵܐ ܦܓܼܘܼܕܹ̈ܐ ܕܗܲܝܡܵܢܘܼܬܼܵܐ", "ܕܠܵܐ ܬܘܼܒܼ ܬܸܪܗܲܛ ܒܲܥܪܝܼܪܵܐܝܼܬܼ ܨܼܝܕܼ ܚܲܢܦܘܼܬܼܵܐ ܀", ":ܡܲܢ̣ܘܼ ܚܲܒܼܫ̣ܵܗ̇ ܠܓܲܪܒܿܝܵܐ ܩܫܝܼܬܼܵܐ ܒܚܸܣܢܹ̈ܐ ܕܚܘܼܒܵܐ", "ܕܠܵܐ ܬܘܼܒܼ ܬܸܥܒܸܿܕܼ ܩܹܐܪܣܵܐ ܕܥܵܘ̣ܠܵܐ ܥܲܡ ܟܹܐܢܘܼܬܼܵܐ ܀", ":ܡܲܢ̣ܘܼ ܙܪܲܥ ܒܵܗ̇ ܒܬܲܝܡܢܵܐ ܥܩܲܪܬܼܵܐ ܙܲܪܥܵܐ ܛܵܒܼܵܐ", "ܘܗܵܐ ܛܥܝܼܢ ܥܘܼܒܵܗ̇ ܦܹܐܪܹ̈ܐ ܕܫܘܼܒܼܚܵܐ ܠܲܡܬܲܩܢܵܢܵܗ̇ ܀", ":ܡܲܢ̣ܘܼ ܒܲܛܸܠ ܫܡܵܗܹ̈ܐ ܫܐܝܼ̈ܠܹܐ ܕܠܵܐ ܐܲܠܵܗܹ̈ܐ", "ܘܫܲܪܲܪ ܒܐܲܪܥܵܐ ܫܡܵܐ ܝܲܩܝܼܪܵܐ ܕܫܸܡ ܐܝܼܬܼܘܼܬܼܵܐ ܀", ":ܐܲܝܟܵܐ ܐܸܢܘܿܢ ܦܬܲܟܼܪܹ̈ܐ ܚܲܪ̈ܫܹܐ ܕܬܲܩܸܢܘ ܫܹܐܪܹ̈ܐ", "ܕܗܵܐ ܛܠܸܩ̣ܘ ܘܐܵܘܦܝܼܘ ܥܘܼܗܕܵܢܲܝ̈ܗܘܿܢ ܡ̣ܢ ܦܘܼܡ ܐ̄ܢܵܫܵܐ ܀", ":ܠܡܵܢܵܐ ܐܵܦ ܐܲܢ̄ܬܿ ܟ̣ܠܲܝܬܿ ܥܸܢܝܵܢܵܟ ܡ̣ܢ ܨܹܐܕܲܝܗܘܿܢ", "ܘܠܵܐ ܕܵܒܲܚ̇ ܐܲܢ̄ܬܿ ܒܢܲܝ̈ܟ ܘܲܒܼ̈ܢܵܬܼܵܟ ܐܲܝܟ ܕܲܒܼܩܲܕܼܡܵܐ ܀", ":ܠܡܵܢ ܒܲܛܝܼܠ ܐܲܢ̄ܬܿ ܘܠܵܐ ܡܢܲܩܸܐ ܐܲܢ̄ܬܿ ܥܲܠ ܪ̈ܡ̇ܬܼܵܐ", "ܕܗܵܐ ܠܲܝܬܿ ܙܲܒܼܢܵܐ ܕܠܵܘ ܩܘܼܛܪ̈ܵܓܲܝܟ ܬܵܢܹ̇ܝܢ ܟܹܐܢܹ̈ܐ ܀", ":ܒܐܲܝܢܵܐ ܙܲܒܼܢܵܐ ܦܵܫ̣ܬܿ ܡ̣ܢ ܕܸܒܼܚܹ̈ܐ ܕܲܦܬܿܟܼܪܘܼܬܼܵܐ", "ܐܲܟܼܡܵܐ ܕܗܵܫܵܐ ܟܠܹܝܬܿ ܒܲܛܢܵܢܵܐ ܕܠܘܼܩܒܲܠ ܥܲܡܡܹ̈ܐ ܀", ":ܛܢܵܢܵܟ ܣܲܟܼܠܵܐ ܗ̄ܘ̣ ܘܠܵܘ ܡ̣ܢ ܛܲܝܒܿܘܼ ܟܠܹܝܬܿ ܡ̣ܢ ܕܸܒܿܚܹ̈ܐ", ":ܘܐܸܠܵܐ ܚܵܘܵܐ ܐܸܡܲܬܼܝ ܩܵܘܝܼܬܿ ܕܠܵܐ ܢܘܼܩܵܝܹ̈ܐ", ":ܩܸܛܠܵܐ ܕܲܩ̣ܛܲܠܬܿ ܟܠ̣ܵܟ ܡ̣ܢ ܛܘܼܥܝܲܝ ܟܲܕܼ ܠܵܐ ܨܵܒܹ̇ܝܬܿ", "ܘܗܵܐ ܬܘܼܒܼ ܐܲܦܢܝܼ ܠܥܲܡܡܹ̈ܐ ܥܘܼܪ̈ܠܹܐ ܠܒܸܗܬܲܬܼ ܐܲܦܲܝ̈ܟ ܀", ":ܘܐܸܠܵܐ ܐܸܡܲܪ ܐܸܢܗܘ̤ ܕܐܝܼܬܼ ܒܵܟ ܚܲܝܠܵܐ ܠܡܹܐܡܲܪ", "ܕܡ̇ܢܲܐ ܗ̄ܝܼ ܗܵܕܹܐ ܕܒܸܛܠܲܬ̤ ܛܘܼܥܝܲܝ ܘܗܘ̤ ܡܸܬܼܢܲܨܲܚ ܀", ":ܡܲܢ̣ܘܼ ܐܲܪܡܝܼ ܛܢܵܢܵܐ ܒܐܲܪܥܵܐ ܠܲܒܼܢܲܝ̈ܢܵܫܵܐ", "ܕܢܸܓܼܒܿܘܿܢ ܡ̇ܘܬܵܐ ܘܢܸܣܢܘܿܢ ܚܲܝܹ̈ܐ ܚܠܵܦ ܗܵܘ̇ ܕܲܩܛ݂ܲܠܬܿ ܀", ":ܐܲܝܟܲܢ ܐܸܫܟܲܚ ܓܲܒܼܪܵܐ ܙܩܝܼܦܵܐ ܙܟܼܵܗ̇ ܠܲܒܼܪܝܼܬܼܵܐ", "ܘܠܵܗ̇ ܠܲܒܼܪܝܼܬܼܵܐ ܡܲܢ̣ܘܼ ܐܲܠܦܵܗܗ̇ ܕܲܬܼܨܘܼܬܼ ܡܸܠܵܘ̈ܗܝ ܀", ":ܐܲܝܟܲܢ ܚܲܣܢܹܗ ܠܥܵܠܡܵܐ ܘܚܲܝܠܹܗ ܒܡܲܟܿܝܼܟܼܘܼܬܼܵܐ", "ܘܗܘ̤ ܬܘܼܒܼ ܥܵܠܡܵܐ ܡܲܢ ܐܲܦܝܼܣܹܗ ܕܠܵܐ ܢܸܬܼܣܲܩ ܀", ":ܒܐܲܝܢܵܐ ܙܲܝܢܵܐ ܥ̣ܒܲܕ ܬܲܟܼܬܿܘܼܫܵܐ ܥܲܡ ܟܠ ܚܲܝ̈ܠܝܼܢ", "ܕܗܵܐ ܠܵܐ ܩܢܹܐ ܗ̄ܘ̣ܵܐ ܙܲܝܢܵܐ ܓܲܠܝܵܐ ܐܲܝܟ ܐܲܪ̈ܥܵܢܹܐ ܀", ":ܐܲܝܟܲܢ ܐܸܫܟܲܚܘ ܦܵܠܚܹ̈ܐ ܫܝܼܛܹ̈ܐ ܕܲܠܘܹܝܢ ܗ̄ܘ̣ܵܘ ܠܹܗ", "ܠܡܸܥܒܲܕܼ ܩܹܐܪܣܵܐ ܥܲܡ ܚܲܢܦܘܼܬܼܵܐ ܘܝܗ̄ܘܼܕܵܝܘܼܬܼܵܐ ܀", ":ܠܵܟ ܐܵܡܲ݁ܪ ܐ̄ܢܵܐ ܒܲܪ ܐܲܒܼܪܵܗܵܡ ܥܲܠ ܒܲܪ ܓܸܢܣܵܟ", "ܐܲܝܟܲܢ ܐܲܩܪܸܒܼ ܥܲܡ ܡܚܝܼ̈ܠܵܬܼܵܐ ܘܥܲܡ ܥܲܣ̈ܩܵܬܼܵܐ ܀", ":ܒܲܪ ܓܸܢܣܵܟ ܗ̄ܘ̣ ܕܲܣܥ݂ܲܪ ܗܵܠܹܝܢ ܕܬܼܵܢܹ̇ܐ ܐ̄ܢܵܐ ܠܵܟ", "ܘܣܵܗ̈ܕܵܢ ܡܸܠܹ̈ܐ ܕܲܢܒܼܝܼܘܼܬܼܵܐ ܕܲܫܠܸ݂ܡ ܨܹܐܕܼܵܘܗܝ ܀", ":ܐܝܼܬܼܵܘܗܝ ܓܸܢܣܵܟ ܐܵܘ ܠܵܐ ܐܝܼܬܼܵܘܗܝ ܐܘܿ ܝܗ̄ܘܼܕܼܵܝܵܐ", "ܙܩܲܦ̣ܬܵܝܗܝ ܒܲܝܗܘܼܕܼ ܐܵܘ ܠܵܐ ܙܩܲܦܬܼܵܝܗܝ ܓܠܝܼ ܘܒܲܕܸܿܩ ܠܝܼ ܀", ":ܘܐܸܢܗܘ̤ ܕܐܝܼܬܼܵܘܗܝ ܡ̣ܢ ܡܲܢ ܐܝܼܬܼܵܘܗܝ ܘܐܲܝܢܵܘ ܛܘܿܣܡܹܗ", "ܘܡ̇ܢܲܐ ܗ̄ܝܼ ܥܸܠܬܼܵܐ ܕܲܙܩܝܼܦܘܼܬܹܗ ܘܟܼܵܪܘܙܿܘܬܹܗ ܀", ":ܕܐܝܼܬܼܵܘܗܝ ܣܵܗ̇ܕܲܝܢ ܫܡܲܝܵܐ ܘܐܲܪܥܵܐ ܕܬܼܵܢܹ̇ܝܢ ܫܘܼܒܼܚܹܗ", "ܕܠܵܐ ܡܨܹܝܬܿ ܕܬܼܟܼܦܘܿܪ ܕܠܵܐ ܫܲܪܝܼܪܵܐ ܟܵܪܘܿܙܘܼܬܹܗ ܀", ":ܐܸܢܗܘ̤ ܕܐܝܼܬܼܵܘܗܝ ܗܵܕܹܐ ܬܒܲܥܬܼܵܟ ܘܬܼܘܼܒܼ ܬܵܒܲܥ ܐ̄ܢܵܐ", "ܒܚܹܝܠ ܡܲܢ ܐܸܫܟ݂ܲܚ ܚ̣ܣܲܢ ܠܲܒܼܪܝܼܬܼܵܐ ܟܲܕܼ ܗܘ̤ ܒܪܝܼܬܼܵܐ ܗ̄ܘ̣ ܀", ":ܘܐܸܢ ܬܘܼܒܼ ܠܲܝܬܵܘܗܝ ܐܵܦ ܗܝ̤ ܗܵܕܹܐ ܡܫܲܐܸܠ ܐ̄ܢܵܐ ܠܵܟ", "ܕܐܲܝܟܲܢ ܢܲܨܲܚ ܫܡܹܗ ܒܲܒܼܪܝܼܬܼܵܐ ܟܲܕܼ ܠܵܐ ܐܝܼܬܼܵܘܗܝ ܀", ":ܐܲܝܟܲܢ ܢܹܐܡܲܪ ܟܲܕܼ ܠܲܝܬܿ ܡܸܕܹܿܡ ܟܠ ܡܸܢܹܗ", "ܘܐܲܝܟܲܢ ܢܲܫܲܪ ܕܲܒܼܠܵܐ ܡܸܕܹܿܡ ܡܗܲܝܡܸܢ ܟܠܢܵܫ ܀", ":ܡܵܢܲܐ ܗ̄ܝܼ ܗܵܕܹܐ ܕܲܫܒܲܩ̣ܘ ܥܲܡܡܹ̈ܐ ܐܲܠܵܗܲܝ̈ܗܘܿܢ", "ܘܝܵܡܹ̇ܝܢ ܒܲܫܡܵܐ ܕܓܲܒܼܪܵܐ ܕܠܲܝܬܵܘܗܝ ܐܲܝܟ ܕܐܵܡܲܪ ܐܲܢ̄ܬܿ ܀", ":ܐܸܢ ܗܘ̤ ܕܛܵܥܝܵܐ ܗ̄ܘ̣ ܘܐܲܝܟ ܕܲܠܛܵܥ̇ܝܵܐ ܕܲܛܥ̣ܵܐ ܙܩܲܦܬܼܵܝܗܝ", "ܐܲܝܟܲܢ ܟܲܕܼ ܡ̣ܝܼܬܼ ܐܲܛܥܝܼ ܒܡܵܘܬܹܿܗ ܠܲܕܿܥܹ̇ܝܢ ܒܹܗ ܀", ":ܘܢܸܗܘܸܐ ܕܲܛܥ̣ܵܐ ܐܲܝܟ ܕܐܵܡܲ݁ܪ ܐܲܢ̄ܬܿ ܟܲܕܼ ܚܵܣ ܕܲܛܥ̣ܵܐ", "ܡܲܢ̣ܘܼ ܢܗܲܝܡܸܢ ܕܛܵܥ̇ܝܵܐ ܘܡܝܼܬܼܵܐ ܡܨܸܐ ܡܲܛܥܸܐ ܟܠ ܀", ":ܛܥ̣ܵܘ ܣܲܓܝܼ̈ܐܹܐ ܘܐܲܛܥܝܼܘ ܣܲܓܿܝܼ ܒܲܫܡܵܗܲܝ̈ܗܘܿܢ", "ܘܒܼܵܬܲܪ ܙܲܒܼܢܵܐ ܒܛܸܠܘ ܪ̈ܲܒܵܢܹܐ ܘܬܲܠܡܝܼܕܲܝ̈ܗܘܿܢ ܀", ":ܛܘܼܥܝܲܝ ܕܝܼܠܹܗ ܝܲܬܿܝܼܪ ܚܲܣܝܼܪ ܫܢܝܼ̈ܢ ܚܲܡܫܸܡܐܵܐ", "ܡܹܐܪܲܒܼ ܝܵܪܒܵܐ ܘܐܵܚ̇ܕܼܵܐ ܢܘܼܡܹܐ ܒܟܼܠ ܐܲܬܼܪ̈ܵܘܵܢ ܀", ":ܡܲܢ̣ܘܼ ܕܐܲܛܥܝܼ ܘܩܵܘܝܼ ܙܹܐܦܹܗ ܒܕܼܘܼܡܝܵܐ ܕܝܼܠܹܗ", "ܘܐܲܝܢܵܘ ܕܲܚܛܲܦ̣ ܫܸܡ ܒܵܪܘܿܝܵܐ ܘܠܵܐ ܐܸܬܼܦܲܪܣܝܼ ܀", ":ܠܲܝܬܿ ܝܘܼܠܦܵܢܵܐ ܕܩܵܘܝܝܼ ܒܐܲܪܥܵܐ ܐܲܝܟ ܝܘܼܠܦܵܢܹܗ", "ܘܠܵܐ ܬܘܼܠܡܵܕܼܵܐ ܕܝܲܗ̣̄ܒܼ ܬܲܪܒܿܝܼܬܼܵܐ ܐܲܝܟ ܬܘܼܠܡܵܕܹܗ ܀", ":ܐܵܦܠܵܐ ܡܘܼܫܹܐ ܕܣܵܡ̣ ܢܵܡܘܿܣܵܐ ܡ̣ܢ ܦܘܼܡ ܟܲܣܝܵܐ", "ܠܵܐ ܣܦܲܩ̣ ܟܲܒܸܿܫ ܥܲܡܡܹ̈ܐ ܡܪ̈ܝܼܕܹܐ ܬܚܹܝܬܼ ܦܘܼܩܕܼܵܢܵܘ̈ܗܝ ܀", ":ܠܵܐ ܣܓܼܕܼܘ ܐ̄ܢܵܫܵܐ ܠܲܫܡܹܗ ܕܡܘܼܫܹܐ ܐܵܘ ܠܲܟܼܬܼܵܒܼܵܘ̈ܗܝ", "ܘܠܵܐ ܨܲܒܸܿܬܼܘ ܠܹܗ ܢܵܘܣܹ̈ܐ ܒܐܲܪܥܵܐ ܐܲܝܟ ܕܲܠܝܼܫܘܿܥ ܀", ":ܘܗܵܐ ܐܲܠܵܗܵܐ ܟܲܢܝܹܗ ܡ̇ܪܝܵܐ ܒܹܝܬܼ ܐܲܪ̈ܥܵܢܹܐ", "ܘܠܲܝܬܿ ܒܲܥܒܼܝܼܕܹ̈ܐ ܕܲܩܪ̣ܵܝܗܝ ܒܲܫܡܵܐ ܕܐܸܬܼܟܲܢܝܼ ܒܹܗ ܀", ":ܘܗܵܐ ܐܸܙܕܲܗܝܼ ܘܠܵܐ ܣܦܲܩܘ ܐ̄ܢܵܫܵܐ ܕܲܢܚܘܼܪܘܼܢ ܒܹܗ", "ܘܟܲܕܼ ܛܵܒܼ ܝܼܪܸܒܼ ܠܲܝܬܿ ܐ̄ܢܵܫ ܕܐܵܡܲ݁ܪ ܫܘܼܒܼܚܵܐ ܠܡܘܼܫܹܐ ܀", ":ܒܛܸܠ ܠܹܗ ܫܘܼܒܼܚܹܗ ܕܡܘܼܫܹܐ ܪܲܒܵܐ ܒܲܪ ܐܲܒܼܪܵܗܵܡ", "ܘܠܲܝܬܿ ܕܲܡܫܲܒܲܚ ܠܲܢܛܘܼܪ̈ܵܬܼܵܐ ܒܸܣܪ̈ܵܢܝܵܬܼܵܐ ܀", ":ܘܐܸܠܵܐ ܢܹܐܡܲܪ ܟܠ ܝܗ̄ܘܼܕܼܵܝܵܐ ܕܐܝܼܬܼ ܠܹܗ ܕܢܹܐܡܲܪ", "ܐܲܝܟܵܐ ܡܘܼܫܹܐ ܘܡܲܢ ܡ̣ܢ ܐ̄ܢܵܫܵܐ ܓ̣ܡܲܪ ܦܘܼܩܕܵܢܵܘ̈ܗܝ ܀", "ܚܵܘܵܐ ܒܓܸܠܝܵܐ ܝܼܣܲܪܠܵܝܵܐ ܫܘܼܒܼܚܹܗ ܕܡܘܼܫܹܐ:", "ܐܲܝܟ ܕܲܡܚܵܘܹܝܢ ܥܲܡܡܹ̈ܐ ܫܘܼܒܼܚܹܗ ܕܓܼܒܼܪܵܐ ܕܲܙܩܲܦ̣ܬܿ ܀", ":ܕܪܲܒܿܘܼ ܡܘܼܫܹܐ ܐ̄ܢܵܐ ܡܵܘܕܹܿܐ ܐ̄ܢܵܐ ܝܲܬܿܝܼܪ ܡܸܢܵܟ", "ܐܸܠܵܐ ܒܨܝܼܪ ܗ̄ܘ̣ ܕܠܵܐ ܡܘܼܫ̈ܚܵܬܼܵܐ ܡ̣ܢ ܫܸܡ ܝܼܫܘܿܥ ܀", ":ܒܨܝܼܪ ܡ̣ܢ ܝܼܫܘܿܥ ܘܬܼܘܼܒܼ ܐܵܡܲ݁ܪ ܐ̄ܢܵܐ ܕܲܒܼܨܝܼܪ ܣܲܓܿܝܼ", "ܠܵܘ ܒܲܟܼܝܵܢܵܐ ܐܸܠܵܐ ܒܕܲܪܓܼܵܐ ܐܲܠܵܗܝܵܐ ܀", ":ܕܪܲܒܼ ܡ̣ܢ ܡܘܼܫܹܐ ܣܵܗܹ̇ܕܼ ܪܲܗܛܵܐ ܕܟܼܵܪܘܿܙܘܼܬܹܗ", "ܕܥܸܒܼܪܲܬ̤ ܐܸܢܘܿܢ ܠܫܸܡܫܵܐ ܘܣܲܗܪܵܐ ܒܩܲܠܝܼܠܘܼܬܼܵܗ̇ ܀", ":ܗܵܐ ܒܟܼܠ ܦܸܢ̈ܝܵܢ ܪܵܥܹ̇ܡ ܩܵܠܵܐ ܕܟܼܵܪܘܿܙܘܼܬܹܗ", "ܘܟܼܠ ܠܸܫܢܝܼ̈ܢ ܓܵܕܼ̇ܠܝܼܢ ܟܠܢܵܫ ܟܠܝܼܠ ܙܵܟܼܘܼܬܹܗ ܀", ":ܗܵܐ ܝܵܘܢܵܝܹ̈ܐ ܡܙܲܚܝܼܢ ܠܢܝܼܫܵܐ ܕܲܨܠܝܼܒܼܘܼܬܹܗ", "ܐܵܦ ܒܲܪܒܿܪ̈ܵܝܹܐ ܛܥܝܼܢܝܼܢ ܢܝܼܪܵܐ ܕܗܲܝܡܵܢܘܼܬܹܗ ܀", ":ܘܐܸܢ ܠܵܐ ܨܵܒܹ̇ܝܬܿ ܕܬܸܚܙܼܐ ܒܪܸ̈ܓܼܫܹܐ ܡܸܬܼܚܲܙܝܵܢܹ̈ܐ", "ܡܬܼܘܿܚ ܪܸܥܝܵܢܵܟ ܠܐܲܪܒܲܥܦܸܢ̈ܝܵܢ ܘܲܚܙܝܼ ܚܲܝܠܹܗ ܀", ":ܚܙܝܼ ܟܲܕܼ ܩܵܥܹ̇ܝܢ ܟܠ ܠܸܫܵܢܝܼ̈ܢ ܫܘܼܒܼܚܵܐ ܠܲܫܡܹܗ", "ܘܲܡܩܲܪܒܼܝܼܢ ܠܹܗ ܕܵܫܢܹ̈ܐ ܕܚܘܼܒܵܐ ܕܪܹ̈ܥܝܵܢܲܗܘܿܢ ܀", ":ܬܵܐ ܟܹܝܬܼ ܦܲܚܸܡ ܐܘܿ ܝܗ̄ܘܼܕܼܵܝܵܐ ܕܝܼܠܝ ܥܲܡ ܕܝܼܠܵܟ", "ܘܚܵܘܵܐ ܐܸܢ ܐܝܼܬܼ ܚܲܝܹ̈ܠܹܐ ܒܡܸܠܲܝ̈ܟ ܐܲܝܟ ܕܲܒܼܟܼܠܲܝ̈ ܀", ":ܕܠܵܐ ܚܸܪܝܵܢܵܐ ܢܸܒܼܥܸܐ ܒܥܵܬܼܵܐ ܕܐܝܼܬܼ ܒܲܝܢܵܬܲܢ", "ܘܐܲܝܢܵܐ ܕܚܵܐܹ̇ܒܼ ܢܸܬܸܠ ܐܝܼܕܼܵܐ ܠܐܲܝܢܵܐ ܕܙܵܟܹ̇ܐ ܀", ":ܐܲܝܢܵܐ ܣܸܦܪ̈ܲܝܟ ܘܡܸܢܗܘܿܢ ܢܹܐܡܲܪ ܚܲܕܼ ܠܘܼܩܒܲܠ ܚܲܕܼ", "ܘܥܲܠ ܡܸܠܲܝܗܘܿܢ ܬܩܘܼܡ ܟܠ ܡܸܠܵܐ ܕܝܼܠܝ ܐܵܦ ܕܝܼܠܵܟ ܀", ":ܫܵܠܹ̇ܡ ܐ̄ܢܵܐ ܠܵܟ ܐܸܢ ܐܵܡܲ݁ܪ ܐܲܢ̄ܬܿ ܡ̣ܢ ܕܲܟܼܬܼܝܼ̈ܒܼܵܢ", "ܘܠܵܐ ܡܲܣܠܸܐ ܐ̄ܢܵܐ ܡܼܠܲܝ̈ ܪܘܼܚܵܐ ܕܲܢܒܼܝܼܘܼܬܼܵܐ ܀", ":ܢܹܐܬܼܐ ܡܘܼܫܹܐ ܒܘܼܟܼܪܵܐ ܕܣܵܦܪܹ̈ܐ ܐܲܠܵܗܵܝܹ̈ܐ", "ܘܒܹܝܬܼ ܐܵܬܼܘܵܬܹ̈ܗ ܢܸܒܼܥܸܐ ܒܥܵܬܼܵܐ ܕܗܵܢܵܐ ܕܐܸܬܼܵܐ ܀", ":ܡܵܢ ܐܵܡܲ݁ܪ ܐܲܢ̄ܬܿ ܡܘܼܫܹܐ ܪܲܒܵܐ ܕܪ̈ܘܼܚܵܢܝܵܬܼܵܐ", "ܓܠܝܼ ܘܦܲܫܸܩ ܠܝܼ ܚܹܝܠ ܣܘܼܟܵܠܵܐ ܕܲܒܼܓܼܵܘ ܣܸܦܪ̈ܲܝܟ ܀", ":ܢܒܼܝܼܵܐ ܪܲܒܵܐ ܩܵܐܹ̇ܡ ܐܲܟܼܘܵܬܼܝ ܡ̣ܢ ܡܵܝܘܿܬܹ̈ܐ", "ܘܪܲܒܿ ܡܹܢܼܝ ܣܲܓܿܝܼ ܐܲܟܼܡܵܐ ܕܪܵܡ̇ܐ ܫܡܲܝܵܐ ܡܸܢܲܢ ܀", ":ܢܒܼܝܼܵܐ ܗ̄ܘ̣ ܪܲܒܵܐ ܘܪܲܒܿܘܼ ܕܲܪܓܹܗ ܡ̣ܢ ܕܲܢܒܼܝܹ̈ܐ", "ܘܚܲܝܵܒܼ ܟܠܢܵܫ ܕܠܹܗ ܢܸܫܬܲܥܒܲܕܼ ܐܲܝܟ ܕܲܠܡܵܪܵܐ ܀", ":ܫܲܪܝܼܪ ܡܘܼܫܹܐ ܐܵܘ ܠܵܐ ܫܲܪܝܼܪ ܒܲܪ ܐܲܒܼܪܵܗܵܡ", "ܫܸܠܡܲܬ̤ ܡܸܠܬܹܗ ܐܵܘ ܩܲܝܵܡ ܠܵܗ̇ ܙܲܒܼܢܵܐ ܕܬܸܫܠܲܡ ܀", ":ܩܵܡ̣ ܡ̣ܢ ܥܲܡܵܟ ܢܒܼܝܼܵܐ ܕܲܟܼܬܼܝܼܒܼ ܐܵܘ ܠܵܐ ܥܕܲܟܹܿܝܠ", ":ܗܘ̤ܵܬܼ ܒܲܥ̇ܒܼܵܕܵܐ ܐܵܘ ܐܵܡܲ݁ܪ ܐܲܢ̄ܬܿ ܕܡܸܗܘܵܐ ܗܵܘ̇ܝܵܐ", "ܐܸܢܗܘ̤ ܕܠܵܐ ܗܘ̤ܵܬܼ ܐܲܝܟ ܕܐܲܢ̄ܬܿ ܪܵܢܹ̇ܝܬܿ ܕܡܸܗܘܵܐ:", ":ܡܲܢ̣ܘܼ ܗܵܢܵܐ ܕܐܸܬܼܬܼܵܐ ܘܐܲܛܥܝܼ ܒܵܟ ܘܲܒܼܥܲܡܡܹ̈ܐ", "ܕܠܵܐ ܗ̄ܘ̣ܵܐ ܒܲܠܚܘܿܕܼ ܥܲܡܡܹ̈ܐ ܐܲܛܥܝܼ ܐܸܠܵܐ ܐܵܦ ܒܵܟ ܀", ":ܒܵܟ ܩܲܕܼܡܵܝܑܬܼ ܐܲܛܥܝܼ ܗܵܢܵܐ ܕܐܸܬܼܵܐ ܘܲܩܛ݂ܲܠܬܿ", "ܘܣܵܗ̇ܕܿܝܼܢ ܩܵܠܹ̈ܐ ܬܸܪܥܣܲܪ ܕܐܲܦܢܝܼܘ ܕܡܸܢܵܟ ܐܸܢܘܿܢ ܀", ":ܡܘܼܫܹܐ ܐܲܟܼܬܸܿܒܼ ܕܡܸܢܵܟ ܩܵܐܹ̇ܡ ܢܒܼܝܼܵܐ ܪܲܒܵܐ", "ܘܒܹܗ ܡܸܬܼܒܲܪܟܼܝܼܢ ܥܲܡܡܹ̈ܐ ܘܗܵܘܹ̇ܝܢ ܒܢܲܝ̈ ܐܲܒܼܪܵܗܵܡ ܀", ":ܒܝܼ ܠܲܡ ܝܼܡ̇ܝܼܬܼ ܐܸܡ݂ܲܪ ܡ̇ܪܝܵܐ ܠܐܲܒܼܪܵܡ ܟܹܐܢܵܐ", "ܕܒܼܵܟ ܢܸܬܼܒܲܪܟܼܘܢ ܥܲܡܡܹ̈ܐ ܥܘܼܪ̈ܠܹܐ ܘܢܸܗܘܘܿܢ ܙܲܪܥܵܟ ܀", ":ܡܲܢ̣ܘܼ ܗܵܢܵܐ ܕܒܲܪܸܟ ܥܲܡܡܹ̈ܐ ܒܫܸܡ ܐܲܒܼܪܵܗܵܡ", "ܘܐܲܝܟܲܢ ܓܸܕܼܫܲܬ̤ ܘܲܢܦܲܩ̣ ܡܸܠܹ̈ܐ ܠܘܵܬܼ ܣܘܼܥܪ̈ܵܢܹܐ ܀", ":ܐܸܢ ܠܵܘ ܗܘ̤ܝܘܼ ܕܐܲܟܼܬܸܿܒܼ ܫܲܪܒܹܿܗ ܡܘܼܫܹܐ ܪܲܒܵܐ", "ܐܲܝܟܲܢ ܕܵܡܹ̇ܐ ܡܸܕܸܿܡ ܕܲܣܥ݂ܲܪ ܠܡܸܕܹܿܡ ܕܲܟܼܬܼܝܼܒܼ ܀", ":ܟܠܗܘܿܢ ܥܲܡܡܹ̈ܐ ܩܵܥܹ̇ܝܢ ܐܲܟܲܚ̄ܕܼ ܕܗܵܢܵܘ̇ ܕܐܸܬܼܵܐ", "ܘܲܠܡܲܢ ܢܸܫܡܲܥ ܠܵܟ ܒܲܠܚܘܿܕܲܝܟ ܐܵܘ ܠܲܒܼܪܝܼܬܼܵܐ ܀", ":ܒܪܝܼܬܼܵܐ ܟܠܵܗ̇ ܣܵܗ̇ܕܵܐ ܕܐܸܬܼܵܐ ܒܲܕܿܩܲܒܸܿܠܬܹܗ", "ܘܐܲܢ̄ܬܿܘܼ ܒܲܠܚܘܿܕܼ ܠܵܐ ܫܵܠܹ̇ܡ ܐܲܢ̄ܬܿ ܠܡܸܠܹ̈ܐ ܕܣܸܦܪ̈ܲܝܟ ܀", ":ܘܐܸܠܵܐ ܓܠܝܼ ܠܝܼ ܐܲܝܟ ܒܲܝܬܵܝܵܐ ܕܠܸܐܡܲܬܼܝ ܐܵܬܹܿܐ", "ܘܐܲܝܢܵܘ ܙܲܒܼܢܵܐ ܕܗܵܘܹ̇ܿܝܢ ܥܲܡܡܹ̈ܐ ܐ̄ܚܝܵܢܵܘ̈ܗܝ ܕܐܲܒܼܪܵܡ ܀", ":ܘܢܸܗܘܸܐ ܕܐܸܬܹܿܐ ܠܐܸܡܲܬܼܝ ܕܐܵܬܹ̇ܐ ܘܥܵܐܠܝܼܢ ܥܲܡܡܹ̈ܐ", "ܐܲܢ̄ܬܿ ܕܒܲܝܬܵܝܵܐ ܐܢ̄ܬܿ ܠܡܵܢ ܢܲܦܝܼܩܲܬܿ ܡ̣ܢ ܝܵܪܬܿܘܼܬܼܵܟ ܀", ":ܠܡܵܢܵܐ ܡܲܣܠܹܝܬܿ ܐܲܝܟ ܣܵܪܘܿܚܵܐ ܗܵܐ ܡ̣ܢ ܢܘܼܓܼܪܵܐ", "ܘܒܲܛܝܼܠ ܡܸܢܵܟ ܟܵܗܢܵܐ ܘܡܲܠܟܵܐ ܘܲܡܒܲܕܿܩܵܢܵܐ ܀", ":ܠܡܵܢܵܐ ܙܪܝܼܩܲܬܿ ܒܐܲܪܒܲܥ ܦܸܢ̈ܝܵܢ ܐܲܝܟ ܕܲܒܼܪܘܼܓܼܙܵܐ", "ܘܲܡܕܲܩܪܝܼܢ ܠܵܟ ܥܲܡܡܹ̈ܐ ܒܥܲܡܠܵܐ ܘܡܲܠ̈ܟܹܿܐ ܒܫܸܩܠܹ̈ܐ ܀", ":ܠܡܵܢ ܠܵܐ ܩܵܐܹ̇ܡ ܢܒܼܝܼܵܐ ܡܸܢܵܟ ܐܲܝܟ ܕܲܒܼܩܲܕܼܡ̇ܐ", "ܘܲܡܒܲܕܸܿܩ ܠܵܟ ܕܡ̇ܢܲܐ ܗ̄ܝܼ ܥܸܠܬܼܵܐ ܕܗܵܢ ܫܘܼܥܒܵܕܼܵܐ ܀", ":ܠܵܐ ܗ̄ܘ̣ܵܐ ܙܲܒܼܢܵܐ ܕܲܒܼܛܸܠ ܡܸܢܵܟ ܩܵܠ ܒܘܼܕܵܩܵܐ", "ܠܵܐ ܟܲܕܼ ܒܐܲܪܥܵܟ ܘܠܵܐ ܟܲܕܼ ܕܲܒܼܪܘܼܟ ܥܲܡܡܹ̈ܐ ܒܫܸܒܼܝܵܐ ܀", ":ܒܡܸܨܪܹܝܢ ܡܘܼܫܹܐ ܒܐܲܪܥܵܐ ܕܲܟܼܢܲܥ̄ܢ ܝܼܫܘܿܥ ܒܲܪܢܘܿܢ", "ܘܒܹܝܬܼ ܒܵܒܼܠܵܝܹ̈ܐ ܚܲܕܼ ܒܲܪ ܡܲܠܟܵܐ ܘܚܲܕܼ ܒܲܪ ܟܵܗܵܢܵܐ ܀", ":ܘܠܵܐ ܪ̈ܘܼܚܵܢܹܐ ܠܵܐ ܦܵܫ̣ܘ ܘܐܲܗܡܝܼܘ ܡ̣ܢ ܥܘܼܕܼܪܵܢܵܟ", "ܥܕܲܡ̇ܐ ܕܐܸܬܼܵܐ ܗܵܢܵܐ ܕܲܩܛܲܠܬܿ ܘܲܟܼܠܵܐ ܐܸܢܘܿܢ ܀", ":ܠܡܵܢ ܠܵܐ ܛܵܐܹ̇ܢ ܗܵܘ̇ ܡܲܠܲܐܟܼܵܐ ܒܘܼܟܼܪܹ̈ܐ", "ܘܬܼܵܒܲܥ̇ ܨܲܥܪܵܟ ܐܲܟܼܡܵܐ ܕܲܣܥ݂ܲܪ ܒܐܲܪܥܵܐ ܕܡܸܨܪܹܝܢ ܀", "ܠܡܵܢ ܠܵܐ ܡܲܩܪܸܒܼ ܐܵܦ ܡܝܼܟܼܵܐܝܹܠ ܥܲܡ ܣܵܩܘܿܪ̈ܲܝܟ:", "ܐܲܟܼܡܵܐ ܕܐܲܩܪܸܒܼ ܥܲܡ ܫܲܠܝܼܛܵܐ ܕܡܲܠܟܿܘܼܬܼ ܦܵܪܹܣ ܀", ":ܐܲܝܟܵܘ ܚܘܼܒܿܗܘܿܢ ܕܲܫܡܲܝܵܢܹ̈ܐ ܕܨܹܝܕܼ ܐܲܒܼܵܗܲܝ̈ܟ", "ܕܠܵܐ ܡܣܲܝܥܝܼܢ ܠܵܟ ܐܲܟܼܡܵܐ ܕܣܲܝܲܥܘ ܒܕܵܪ̈ܝܼܢ ܕܵܪ̈ܝܼܢ ܀", ":ܠܵܐ ܗ̄ܘ̣ܵܐ ܙܲܒܼܢܵܐ ܕܐܲܗܡܝܼܘ ܘܲܫܬܼ݂ܩܘ ܐܲܝܟ ܗܵܢ ܙܲܒܼܢܵܐ", "ܘܠܵܐ ܒܘܼܕܵܪܵܟ ܕܲܒܼܒܹܝܬܼ ܥܲܡܡܹ̈ܐ ܕܐܲܓܲܪ ܗܵܟܲܢ ܀", ":ܗܵܐ ܒܨܝܼܪ ܩܲܠܝܼܠ ܫܢܝܼ̈ܢ ܚܲܡܸܫܡܐܵܐ ܕܡܲܣܠܹܝܬܿ ܘܲܫܕܹܝܬܿ", "ܘܲܟܼܡܵܐ ܕܬܲܓܲܪ ܝܲܬܿܝܼܪ ܡ̇ܬܿܚ ܢܸܓܼܪܵܐ ܕܲܥܠܲܝܟ ܀", ":ܘܐܸܢܗܘ̤ ܕܬܹܐܡܲܪ ܕܡܸܛܠ ܥܵܘ̣ܠܵܟ ܡܲܓܲܪ ܢܸܓܼܕܵܟ", "ܗܵܐ ܠܵܐ ܣܲܓܿܝܼ ܥܲܘ̣ܠܵܟ ܗܵܫܵܐ ܡ̣ܢ ܕܲܒܼܩܲܕܿܡ̇ܐ ܀", ":ܦܲܚܸܡ ܘܲܚܙܝܼ ܕܲܒܼܨܝܼܪ ܥܵܘ̣ܠܵܟ ܡ̣ܢ ܕܲܒܼܩܲܕܼܡ̇ܐ", "ܘܡ̇ܟܵܐ ܚܛܝܼܬܼܵܟ ܡ̣ܢ ܗܵܝ̇ ܕܲܣܥ݂ܲܪܬܿ ܒܕܼܵܪܹ̈ܐ ܩܲܕܼܡܹ̈ܐ ܀", ":ܒܡܲܕܼܒܿܪܵܐ ܐܲܪܓܸܙܬܿ ܒܣܸܓܼܕܲܬܼ ܥܸܓܼܠܵܐ ܘܒܲܒܼ̈ܢܵܬܼ ܡܘܼܐܵܒܼ", "ܘܒܲܐܪܥܵܐ ܕܲܟܼܢܲܥ̄ܢ ܛܥܲܝ̣ܬܿ ܘܐܸܫܬܲܛܝܼܬܿ ܒܟܹܐܦܹ̈ܐ ܘܩܲܝܣܹ̈ܐ ܀", ":ܠܟܼܠܗܘܿܢ ܟܹܐܒܲܝ̈ܟ ܗܘ̤ܵܐ ܚܘܼܠܡܵܢܵܐ ܘܚܵܢ̣ܘܼܟ ܪ̈ܲܚܡܹܐ", "ܘܗܵܢܵܐ ܟܹܐܒܼܵܐ ܐܲܓܲܪ ܨܹܐܕܲܝܟ ܠܒܲܪ ܡ̣ܢ ܛܲܟܼܣܵܐ ܀", ":ܘܗܵܐ ܠܵܐ ܟܪܝܼܗ ܐܲܢ̄ܬܿ ܒܕܸܚܠܲܬܼ ܫܹܐܕܹ̈ܐ ܐܲܝܟ ܕܲܒܼܩܲܕܼܡ̇ܐ", "ܘܠܵܐ ܡܕܲܒܲܚ ܐܲܢ̄ܬܿ ܦܹܐܪܹ̈ܐ ܕܟܲܪܣܵܟ ܠܫܹܐܕܹ̈ܐ ܛܲܡ̈ܠܹܐ ܀", ":ܢܓܲܪ ܠܹܗ ܟܹܐܒܼܵܟ ܘܛܵܟ ܠܲܝܬܿ ܣܲܡܵܐ ܠܲܚܒܼܵܪ̈ܵܬܼܵܟ", "ܘܐܸܠܵܐ ܚܵܘܵܐ ܕܐܸܡܲܬܼܝ ܩܵܘܝܼܬܿ ܕܠܵܐ ܚܘܼܠܡܵܢܵܐ ܀", ":ܒܡܸܨܪܹܝܢ ܡܲܐܬܹܿܝܢ ܥܲܡ ܬܵܘܣܲܦܬܵܐ ܢܦ݂ܲܠܬܿ ܒܐܸܫܬܼܵܐ", "ܘܐܸܬܼܵܐ ܡܘܼܫܵܐ ܘܲܪܕܲܦ ܡܸܢܵܟ ܥܲܡܠܵܐ ܘܥܵܘ̣ܠܵܐ ܀", ":ܒܒܼܵܒܹܠ ܫܲܒܼܥܝܼܢ ܟܲܕܼ ܛܲܒܿܝܼܥܲܬܿ ܐܲܝܟ ܕܲܒܼܗܵܘܬܼܵܐ", "ܘܩܵܡ̣ ܕܵܢܝܼܐܹܝܠ ܘܨܲܠܝܼ ܘܲܣܠܸܩ̣ܬܿ ܠܦܘܼܬܼ ܡܘܼܠܟܵܢܵܐ ܀", ":ܒܟܼܠ ܐܲܬܼܪ̈ܵܘܵܢ ܥܲܡܵܟ ܗܲܠܸܟܼܘ ܐܵܣ̈ܘܵܬܼܵܐ", "ܘܠܵܐ ܐܸܬܼܓܲܪܕܿܝܼ ܣܲܡܵܐ ܕܪܘܼܚܵܐ ܡ̣ܢ ܓܵܘ ܥܲܡܵܟ ܀", ":ܒܗܵܢܵܐ ܙܲܒܼܢܵܐ ܠܡܵܢ ܠܲܝܬܿ ܐܵܣܝܵܐ ܕܥܵܨܹ̇ܒܼ ܟܹܐܒܲܝ̈ܟ", "ܘܠܵܐ ܡܒܲܕܿܩܵܢܵܐ ܕܲܡܒܲܝܲܐ ܠܵܟ ܡ̣ܢ ܟܲܪܝܘܼܬܼܵܟ ܀", ":ܘܲܟܼܒܲܪ ܬܲܝܬܸܿܐ ܗܵܝ̇ ܕܲܟܼܬܼܝܼܒܼܵܐ ܕܲܥܒ݂ܲܪ ܙܲܒܼܢܵܗ̇", "ܕܒܼܵܛܹ̇ܠ ܡܸܢܵܟ ܟܵܗܢܵܐ ܘܡܲܠܟܵܐ ܘܣܵܐܹ̇ܡ ܒܸܣܡܹ̈ܐ ܀", ":ܘܗܵܐ ܫܸܠܡܲܬ̤ ܠܵܗ̇ ܗܵܕܹܐ ܒܒܼܵܒܹܠ ܘܲܒܼܛܸܠܘ ܛܲܟܼܣܲܝ̈ܟ", "ܘܲܦܢ̣݂ܲܝܬܿ ܘܲܣܠܸܩ̣ܬ ܒܝܵܘ̈ܡܲܝ ܟܘܼܪܹܫ ܒܙܵܘܚܵܐ ܪܲܒܵܐ ܀", ":ܒܝܵܘ̈ܡܲܝ ܟܘܼܪܹܫ ܘܲܒܼܙܘܼܪܒܵܒܹܠ ܣܠܸܩ̣ܬܿ ܐܲܝܟ ܕܲܟܼܬܼܝܼܒܼ", "ܐܵܘ ܣܵܪܹܒܼ ܐܲܢ̄ܬܿ ܐܵܦ ܥܲܠ ܗܵܕܹܐ ܐܲܝܟ ܕܲܡܥܵܕܲܬܿ ܀", "ܡ̇ܕܹܝܢ ܕܲܓܸܿܠܘ ܙܟܲܪܝܵܐ ܘܚܲܓܿܝܼ ܐܵܦ ܡܲܠܲܐܟܼܝܼ:", ":ܘܲܟܼܒܲܪ ܒܸܕܼܝܵܐ ܗ̄ܘ̣ ܕܪܲܟܸܿܒܼ ܐܵܦ ܐܹܪܲܡܝܵܐ", "ܘܛܸܠܵܢ̈ܝܵܬܼܵܐ ܕܠܵܐ ܫܲܪܝܼܪ̈ܵܢ ܚ̣ܙܵܐ ܚܲܙܩܝܼܐܹܝܠ ܀", ":ܡ̇ܕܹܝܢ ܘܠܵܐ ܢ̣ܚܸܬܼ ܘܠܵܐ ܕܵܢܝܼܐܹܝܠ ܠܒܹܝܬܼ ܒܵܒܼܠܵܝܹ̈ܐ", "ܘܠܵܐ ܒܥ̣ܵܐ ܘܐܲܦܝܼܣ ܒܫܘܼܠܵܡ ܫܲܒܼܥܝܼܢ ܥܲܠ ܦܘܼܢܵܝܵܐ ܀", ":ܦܢ݂ܲܝܬܿ ܐܵܘ ܠܵܐ ܦ̣ܢܲܬܿ ܦܲܢܵܐ ܠܘܼܩܒܲܠܝ ܐܲܝܟ ܕܲܬܼܒܲܥܬܼܵܟ", "ܐܵܘܣܸܦ ܡ̇ܪܝܵܐ ܬܸܢܝܵܐ ܕܐܝܼܕܹܗ ܐܵܘ ܬܘܼܒܼ ܡ̇ܘܣܸܦ ܀", ":ܬܸܢܝܵܐ ܟܬܼܝܼܒܼܵܐ ܕܡ̇ܘܣܸܦ ܡ̇ܪܝܵܐ ܠܵܐ ܗ̄ܘ̣ܵܐ ܬܘܼܠܬܼܵܐ", "ܠܡܲܢ̣ܘܼ ܢܲܫܲܪ ܠܲܢܒܼܝܼܘܼܬܼܵܐ ܐܵܘ ܠܲܟܼܬܼܝܼ̈ܫܹܐ ܀", ":ܥܝܵܕܼܵܐ ܗ̄ܘ̣ ܗܵܢܵܐ ܕܝܗ̄ܘܼܕܼܵܝܘܼܬܼܵܐ ܕܗܵܟܲܢ ܬܸܣܪܘܿܒܼ", "ܘܬܸܛܠܘܿܡ ܩܵܠܹ̈ܐ ܕܲܢܒܼܝܼܘܼܬܼܵܐ ܒܚܸܪܝܵܝܘܼܬܼܵܐ ܀", ":ܡܥܵܕܼ ܐܲܢ̄ܬܿ ܕܬܸܣܪܘܿܒܼ ܒܲܪ ܐܲܒܼܪܵܗܵܡ ܐܲܡܝܼܢܵܐܝܼܬܼ", "ܘܣܵܗܹ̇ܕܼ ܥܸܓܼܠܵܐ ܕܟܲܕܼ ܢܲܩܸܢܬܵܝܗܝ ܩܪܲܝܬܵܝܗܝ ܐܲܠܵܗ ܀", ":ܒܚܹܝܠ ܐܲܠܵܗܵܐ ܦܲܪ̣ܩܵܟ ܡܘܼܫܹܐ ܡ̣ܢ ܓܵܘ ܡܸܨܪܹܝܢ", "ܘܐܲܢ̄ܬܿ ܐܲܩܸܨܬܵܝܗܝ ܠܗܵܘ̇ ܦܘܼܪܩܵܢܵܐ ܠܕܲܗܒܼܵܐ ܚܫܘܼܠܵܐ ܀", ":ܘܲܟܼܒܲܬܿ ܕܠܵܐ ܢܲܩܝܼܬܿ ܠܹܗ ܐܲܝܟ ܕܠܲܐܠܵܗܵܐ", "ܘܥܲܠ ܡ̇ܢ ܡ̇ܕܹܝܢ ܒܲܚ̣ܪܵܟ ܡܘܼܫܹܐ ܒܟܼܘܼܪܵܐ ܕܡܲܝ̈ܵܐ ܀", ":ܘܲܟܼܒܲܪ ܬܹܐܡܲܪ ܕܗܵܐ ܐܵܦ ܥܲܡܡܹ̈ܐ ܣܵܥ̇ܪܝܼܢ ܗܵܕܹܐ", "ܘܲܡܨܲܚܹܝܢ ܠܹܗ ܠܲܫܡܵܐ ܕܝܼܫܘܿܥ ܒܣܘܼܥܪ̈ܵܢܲܗܘܿܢ ܀", ":ܡܩܲܒܸܿܠ ܐ̄ܢܵܐ ܠܵܟ ܡ̇ܐ ܕܡܲܗܦܸܟ ܐܲܢ̄ܬܿ ܚܲܟܿܝܼܡܵܐܝܼܬܼ", "ܘܡ̇ܠܹ̇ܟ ܐܲܢܵܐ ܠܵܟ ܕܲܬܼܨܘܼܬܼ ܡܸܠܲܝ̈ ܦܵܪܘܿܫܵܐܝܼܬܼ ܀", ":ܠܵܘ ܥܲܠ ܕܲܚܛܲܝܬܿ ܐܸܡ̇ܪܹܬܼ ܥܲܡܵܟ ܐܵܘ ܐܵܡܲ݁ܪ ܐ̄ܢܵܐ", "ܐܸܠܵܐ ܕܣܵܪܒܲܬܿ ܠܘܼܩܒܲܠ ܢܘܼܗܪܵܐ ܕܠܵܐ ܢܲܗܝܼܪܵܐ ܗ̄ܘ̣ ܀", ":ܘܐܸܠܵܐ ܚܵܘܵܢܝ ܡ̇ܢܵܘ ܕܲܓܼܠܸܐ ܡ̣ܢ ܝܘܼܠܦܵܢܲܢ", "ܕܲܡܙܲܕܿܩܝܼܢ ܠܹܗ ܫܡܲܝܵܐ ܘܐܲܪܥܵܐ ܘܐܲܢ̄ܬܿ ܟܵܦܲ̄݁ܪ ܐܲܢ̄ܬܿ ܀", ":ܒܗܵܕܹܐ ܬܸܢܘܲܝ ܬܢܹ̇ܝܬܼ ܣܘܼܪ̈ܚܵܢܲܝܟ ܡ̣ܢ ܕܲܟܼܬܼܝܼ̈ܒܼܵܢ", "ܕܐܹܚܵܘܸܐ ܠܵܟ ܚܸܪܚܘܼܬܼܵܟ ܕܠܘܼܩܒܲܠ ܩܘܼܫܬܵܐ ܀", ":ܚܸܪܝܵܝܵܐ ܐܲܢ̄ܬܿ ܘܠܵܐ ܡܸܬܿܛܦܝܼܣ ܐܲܢ̄ܬܿ ܠܲܡܚܲܟܿܡܵܢܲܝ̈ܟ", "ܘܣܵܗ̇ܕܿܝܼܢ ܟܹܐܢܹ̈ܐ ܕܲܢܟܲܣܬܿ ܐܸܢܘܿܢ ܥܲܠ ܕܲܟܼܐܵܘ ܒܵܟ ܀", ":ܥܲܡ ܓܲܠ̈ܝܵܬܼܵܐ ܕܲܒܼܓܼܵܘ ܣܸܦܪܹ̈ܐ ܡܸܬܼܟܲܬܲܫ ܐܲܢ̄ܬܿ", "ܘܠܵܐ ܨܵܒܹ̇ܐ ܐܲܢ̄ܬܿ ܠܲܡܩܲܒܵܠܘܼ ܫܪܵܪܵܐ ܕܲܒܼܗܹܝܢ ܀", ":ܦܢ݂ܲܝܬܿ ܡ̣ܢ ܒܵܒܹܠ ܘܗܵܕܹܐ ܓܼܠܝܵܐ ܗ̄ܝܼ ܛܵܒܼ ܡ̣ܢ ܫܸܡܫܵܐ", "ܘܡ̇ܐ ܕܡܲܟܿܣܝܼܢ ܠܵܟ ܡ̇ܚܹ̇ܝܬܿ ܟܪܘܿܡ̇ܐ ܕܠܵܐ ܠܲܡ ܣܸܠܩܹ̇ܬܼ ܀", ":ܐܵܪܵܐ ܦܢܲܝܬܿ ܠܵܟ ܡܵܢ ܣܵܪܹܒܼ ܐܲܢ̄ܬܿ ܓܘܼܡܕܵܢܵܐܝܼܬܼ", "ܘܐܸܠܵܐ ܡܲܢ̣ܘܼ ܒܼܢܵܐ ܠܵܟ ܒܲܝܬܵܐ ܒܐܲܪܥܵܐ ܕܲܝܗܘܼܕܼ ܀", "ܙܟܲܪܝܵܐ ܘܚܲܓܿܝܼ ܢܲܟܿܣܘܼܢ ܓܘܼܡܕܼܵܐ ܕܚܸܪܚܵܘܼܬܼܵܟ:", "ܕܐܲܪܡܝܼܘ ܐܝܼܕܼܵܐ ܒܲܟܼܬܼܝܼ̈ܒܼܵܬܼܵܐ ܕܝܘܿܡ ܦܘܼܢܵܝܵܟ ܀", ":ܒܕܼܝܼܢܵܐ ܟܹܐܢܵܐ ܢܸܥܘܿܠ ܥܲܡܵܟ ܐܵܦ ܕܵܢܝܐܹܝܠ", "ܕܩܲܕܹܿܡ ܚܵܘܝܵܟ ܐ̄ܪܵܙ ܡܹܐܬܼܝܼܬܹܗ ܕܡܲܠܟܵܐ ܕܐܲܣܠܝܼܬܿ ܀", ":ܒܪܘܼܚ ܓܸܠܝܵܢܵܐ ܡܢ̣ܵܐ ܫܵܒܼܘܿܥܹ̈ܐ ܘܛܲܟܸܿܣ ܐܸܢܘܿܢ", "ܘܲܒܼܫܘܼܠܵܡܗܘܿܢ ܨܵܪܹܗ ܠܚܲܫܹܗ ܒܲܕܼܡܘܼܬܼ ܨܲܠܡܵܐ ܀", ":ܬܢܵܐ ܕܲܒܼܩܸܛܠܹܗ ܚܵܪܒܵܐ ܡܕܼܝܼܢ̄ܬܵܟ ܐܵܘ ܠܵܐ ܟܬܼܝܼܒܼܵܐ", "ܡ̇ܕܹܝܢ ܓܲܠܝܵܐ ܗ̄ܝܼ ܕܐܸܢ ܠܵܐ ܚܪܝܼܒܼܵܐ ܥܬܼܝܼܕܼܵܐ ܕܬܸܚܪܘܿܒܼ ܀", ":ܐܸܢ ܠܵܐ ܩܛܲܠܬܵܝܗܝ ܠܗܵܘ̇ ܕܲܩܛ݂ܲܠܬܵܝܗܝ ܩܲܝܵܡ ܩܸܛܠܹܗ", "ܘܐܲܢ̄ܬܿ ܩܵܛ̇ܠܲܬܿ ܠܹܗ ܘܗܘ̤ ܡܲܚܪܸܒܼ ܠܹܗ ܠܗܲܝܟܲܠ ܩܘܼܕܼܫܵܟ ܀", ":ܠܵܐ ܗ̄ܘ̣ܵܐ ܩܛܝܼܪܵܐ ܕܲܢܒܼܝܼܘܼܬܼܵܐ ܥܵܨܹ̇ܐ ܠܝܲܨܪܵܐ", "ܕܐܸܢ ܨܵܒܹ̇ܐ ܐܲܢ̄ܬܿ ܘܐܸܢ ܠܵܐ ܨܵܒܹ̇ܝܬܿ ܬܸܩܛܘܼܠ ܡܲܠܟܵܟ ܀", ":ܠܵܐ ܗ̄ܘ̣ܵܐ ܕܬܸܩܛܘܿܠ ܠܲܡܚܲܪܪܵܢܵܟ ܩܪܹܝܬܼ ܚܲܦܸܛܬܵܟ", "ܐܸܠܵܐ ܕܐܸܓܼܠܹܐ ܠܒܼܝܼܫܘܼܬܼ ܠܸܒܵܟ ܕܣܵܥܹ̇ܝܬܿ ܠܲܕܡ̇ܐ ܐܢ̄ܬܿ ܀", ":ܡܸܚܙܵܐ ܚܙܹ̇ܝܬܼܵܟ ܒܥܲܝܢܵܐ ܟܣܝܼܬܼܵܐ ܕܠܲܕܼܡ̇ܐ ܐܲܢ̄ܬܿ", "ܘܩܲܕܿܡܹ̇ܐܼ ܨܵܪܬܹܿܗ ܠܢܸܟܼܠܵܐ ܒܝܼܫܵܐ ܒܕܲܦܵܐ ܕܣܸܦܪܹ̈ܐ ܀", ":ܠܵܘ ܐ̄ܢܵܐ ܩܪܹܝܬܼܵܟ ܩܵܛܹ̇ܠ ܡܲܠܟܹܿܗ ܒܲܪ ܐܲܒܼܪܵܗܵܡ", "ܢܒܼܝܼܝ̈ܟ ܩܵܥܹ̇ܝܢ ܐܲܝܟ ܫܝܼܦܘܼܪܹ̈ܐ ܥܲܠ ܝܘܿܡ ܩܸܛܠܹܗ ܀", ":ܝܲܥܩܘܿܒܼ ܐܲܒܼܘܼܟ ܚ̣ܙܵܝܗܝ ܝܲܗܘܼܕܼܵܐ ܠܚܲܫܵܐ ܕܡ̇ܘܬܹܿܗ", "ܘܕܲܡܝܹܗ ܠܚܲܡܪܵܐ ܕܙܵܪܓܵܐ ܚܙܵܬܹܗ ܠܥܹܝܢ ܚܲܙܝܹ̈ܐ ܀", ":ܐܵܦ ܒܲܪ ܐܝܼܫܲܝ ܚ̣ܙܵܝܗܝ ܠܲܟܼܢܘܼܫܝܵܐ ܫܓܼܝܼܫܵܐ ܕܲܥܠܵܘܗܝ", "ܘܲܦܣ݂ܲܩ ܕܝܼܢܵܐ ܕܲܡܠܸܐ ܪܘܼܓܼܙܵܐ ܥܲܠ ܩܵܛܘܿܠܵܘ̈ܗܝ ܀", ":ܒܡܲܟܿܝܼܟܼܘܼܬܹܗ ܘܲܕܒܼܚܘܼܬܹܗ ܬܗܲܪ ܐܹܫܲܥܝܵܐ", "ܕܣܲܝܒܲܪ ܘܲܫ̣ܬܸܩ ܘܠܵܐ ܦܬ݂ܲܚ ܦܘܼܡܹܗ ܒܥܸܕܵܢ ܚܲܫܵܐ ܀", ":ܙܟܲܪܝܵܐ ܒܲܕܡܵܐ ܕܕܲܝܵܬܹܩܵܘ̈ܗܝ ܚܙ̣ܵܝܗܝ ܕܲܡܨܲܒܲܥ", "ܘܫܲܪ̣ܵܐ ܚܒܼܝܼܫܹ̈ܐ ܡ̣ܢ ܓܵܘ ܓܘܼܒܵܐ ܕܠܵܐ ܚܲܝܘܼܬܼܵܐ ܀", ":ܢܒܼܝܲܝ̈ܟ ܐܸܢܘܿܢ ܗܵܠܹܝܢ ܕܲܬܼܢܹ̇ܝܬܼ ܐܵܘ ܕܲܠܡܵܐ ܠܵܐ", "ܒܪܘܼܚܵܐ ܡܲܠܸܠܘ ܐܵܘ ܡ̣ܢ ܒܸܕܼܝܵܐ ܕܪ̈ܥܝܵܢܲܝܗܘܿܢ ܀", ":ܐܸܢ ܫܲܪܝܼܪܝܼܢ ܫܠܲܡ ܠܲܫܪܵܪܵܐ ܕܦܸܬܼܓܼܵܡܲܝ̈ܗܘܿܢ", "ܘܐܸܠܵܐ ܐܸܡܲܪ ܕܠܵܐ ܫܲܪܝܼܪܝܼܢ ܘܢܸܫܠܸܐ ܕܪܵܫܵܐ ܀", ":ܐܵܘ ܐܸܡܲܪ ܥܲܡܝܼ ܡ̣ܢ ܣܸܦܪ̈ܲܝܗܘܿܢ ܘܐܹܦܲܢܸܐ ܠܵܟ", "ܐܵܘ ܚܵܘܵܐ ܠܝܼ ܘܐ̄ܢܵܐ ܝܵܗܹ̇ܒܼ ܐ̄ܢܵܐ ܐܲܬܼܪܵܐ ܠܸܡܠܲܝ̈ܟ ܀", ":ܐ̄ܢܵܐ ܫܵܠܹ̇ܡ ܐ̄ܢܵܐ ܠܟܼܠܗܘܿܢ ܩܵܠܹ̈ܐ ܕܲܢܒܼܝܼܘܼܬܼܵܐ", "ܘܠܵܐ ܥܵܪܹܡ ܐ̄ܢܵܐ ܡ̣ܢ ܣܘܼܟܵܠܵܐ ܕܦܸܬܼܓܼܵܡܲܝ̈ܗܘܿܢ ܀", "ܡܸܢܗܘܿܢ ܝܸܠܦܹ̇ܬܼ ܕܐܵܘܕܹܿܐ ܒܡܲܠܟܵܐ ܕܲܕܼܢܲܚ̣ ܡܸܢܵܟ:", "ܘܗܸܢܘ̣ܿܢ ܚܵܘܝܘܼܢܝ ܕܐܸܪܕܹܿܐ ܒܐܘܼܪܚܵܐ ܕܗܲܝܡܵܢܘܼܬܹܗ ܀", ":ܐܸܢ ܟܵܪ̈ܘܿܙܲܝܟ ܓܠ̣ܵܘ ܠܝܼ ܐ̄ܪܵܙܵܐ ܕܲܒܼܓܼܵܘ ܥܡܵܟ", "ܠܡܵܢ ܚܵܣܹ̇ܡ ܐܲܢ̄ܬܿ ܕܲܗܘܹ̇ܝܬܼ ܚܲܒܼܪܵܐ ܠܒܲܝܬܵܝܘܼܬܼܵܟ ܀", ":ܠܵܘ ܐ̄ܢܵܐ ܓܒܹ̇ܝܬܼ ܠܝܼ ܕܐܸܗܘܸܐ ܥܲܡܵܟ ܒܲܪ ܝܵܪܬܿܘܼܬܼܵܐ", "ܗܸܢܘ̣ܿܢ ܝܲܗ̣̄ܒܼܘ ܠܝܼ ܡܢܵܬܼܵܐ ܥܲܡܵܟ ܡܵܢ ܟܲܪܝܵܐ ܠܵܟ ܀", ":ܡܲܠܟܵܟ ܦܲܪ̣ܩܲܢܝ ܡ̣ܢ ܫܘܼܥܒܵܕܼܵܐ ܕܒܼܝܼܫܵܐ ܘܡ̇ܘܬܵܐ", "ܘܚܘܼܒܹܿܗ ܟܲܕܼܢܲܢܝ ܬܚܹܝܬܼ ܡܵܪܘܼܬܹܗ ܡ̇ܢ ܢܵܨܹ̇ܐ ܐܲܢ̄ܬܿ ܀", ":ܠܕܼܝܼܠܹܗ ܐܸܬܼܵܐ ܘܠܵܐ ܨܒܼܵܘ ܕܝܼܠܹܗ ܕܲܢܩܲܒܿܠܘܼܢܵܝܗܝ", "ܘܕܲܚ̣ܙܵܐ ܕܣܲܩ̣ܪܘܼܗܝ ܓ̣ܒܼܵܐ ܠܹܗ ܥܲܡܵܟ ܘܐܲܣܠܝܼ ܠܕܝܼܠܹܗ ܀", ":ܐܸܬܼܵܐ ܨܹܐܕܲܝܟ ܐܵܘ ܠܵܐ ܐܸܬܼܵܐ ܐܸܡܲܪ ܩܘܼܫܬܵܐ", "ܓܒܼ݂ܵܐ ܠܹܗ ܥܲܡܡܹ̈ܐ ܐܵܘ ܠܵܐ ܓܒܼܵܐ ܠܹܗ ܬܢܝܼ ܐܲܝܟ ܕܐܝܼܬܹܝܗ̇ ܀", ":ܐܸܢ ܠܵܘ ܗܘ̤ܝܘܼ ܕܐܸܬܼܵܐ ܨܹܐܕܲܝܟ ܡܲܢ̣ܘܼ ܕܲܒܼܛܲܠ݂ܬܿ", "ܘܐܸܢ ܠܵܐ ܓܒܼ݂ܵܐ ܠܹܗ ܥܲܡܡܹ̈ܐ ܚܠܵܦܲܝܟ ܠܡܵܢ ܡ̇ܘܕܹܿܝܢ ܒܹܗ ܀", ":ܕܐܸܬܼܵܐ ܓܲܠܝܵܐ ܗ̄ܝܼ ܘܠܲܝܬܿ ܢܲܗܝܼܪܵܐ ܕܢܲܗܝܼܪ ܡܸܢܵܗ̇", "ܘܕܲܓܼܒܼܵܐ ܠܥܲܡܡܹ̈ܐ ܣܵܗ̇ܕܿܝܼܢ ܥܲܡܡܹ̈ܐ ܘܐܲܠܵܗܲܝ̈ܗܘܿܢ ܀", ":ܥܲܡܡܹ̈ܐ ܕܩܲܒܿܠܘܼܗܝ ܡܵܘܕܹܿܝܢ ܕܐܸܬܼܵܐ ܘܐܲܢ̄ܬܿ ܟܵܦܲ݁ܪ ܐܲܢ̄ܬܿ", "ܘܐܲܠܵܗܲܝ̈ܗܘܿܢ ܝܲܗ̣̄ܒܼܘ ܠܹܗ ܐܝܼܕܼܵܐ ܘܐܲܢ̄ܬܿ ܥܵܪܹܩ ܐܲܢ̄ܬܿ ܀", ":ܡ̇ܢ ܐܵܡܲ݁ܪ ܐܲܢ̄ܬܿ ܥܲܠ ܣܵܓܼܘܿܕܹ̈ܐ ܘܡܸܣܬܲܓܼܕܵܢܹ̈ܐ", "ܕܗܵܐ ܐܵܦ ܟܸܢܫܹ̈ܐ ܕܲܫܡܲܝܵܢܹ̈ܐ ܫܘܼܒܼܚܹܗ ܬܵܢܹ̇ܝܢ ܀", ":ܡܠܝܼܠܹ̈ܐ ܘܚܲܪ̈ܫܹܐ ܥܠܵܘܗܝ ܡܸܫܬܲܥܹܝܢ ܒܩܵܠܵܐ ܘܫܸܬܼܩܵܐ", "ܘܐܲܢ̄ܬܿ ܒܲܠܚܘܿܕܲܝܟ ܫܲܬܿܝܼܩ ܦܘܼܡ̇ܟ ܡ̣ܢ ܬܸܫܒܿܘܿܚܬܹܿܗ ܀", ":ܚܣܵܡܵܐ ܒܝܼܫܵܐ ܥܵܘܪܵܗ̇ ܠܥܲܝܢܵܐ ܕܦܵܪܘܿܫܘܼܬܼܵܟ", "ܘܠܵܐ ܨܵܒܹ̇ܐ ܐܲܢ̄ܬܿ ܠܡܸܚܙܵܐ ܢܘܼܗܪܵܐ ܕܪܲܒܿܘܼܬܼ ܫܘܼܒܼܚܹܗ ܀", ":ܒܝܼܫܘܼܬܼ ܝܲܨܪܵܟ ܥܒ݂ܲܕܼܬܵܟ ܣܲܡܝܵܐ ܕܠܵܐ ܒܘܼܝܵܢܵܐ", "ܘܟܲܕܼ ܚܵܙܹ̇ܐ ܐܲܢ̄ܬܿ ܠܵܐ ܚܵܙܹ̇ܐ ܐܲܢ̄ܬܿ ܡܸܕܸܿܡ ܪܓܼܠܸܐ ܀", ":ܐܸܠܘܼ ܪܓܼܝܼܫ ܗܼ̄ܘܲܝܬܿ ܕܠܲܐܝܠܹܝܢ ܛܘܼܒܹ̈ܐ ܢܘܼܟܼܪܵܝܵܐ", "ܟܒܲܪ ܩܵܪܹܐ ܗܼ̄ܘܲܝܬܿ ܫܡܲܝܵܐ ܘܐܲܪܥܵܐ ܕܲܢܒܲܟܿܘܿܢܵܟ ܀", ":ܐܸܠܘܼ ܡܦܵܣ ܗܼ̄ܘܲܝܬܿ ܒܕܼܝܼܢܵܐ ܕܲܢܛܝܼܪ ܠܡܲܪܵܚܘܼܬܼܵܟ", "ܟܒܲܪ ܒܵܟܹ̇ܐ ܗ̤ܘܲܝܬܿ ܠܹܠܲܝ ܐܝܼܡܵܡ ܘܠܵܐ ܫܵܠܹ̇ܐ ܗܼ̄ܘܲܝܬܿ ܀", ":ܐܸܬܼܟܲܣܝܼܘ ܠܗܘܿܢ ܛܘܼܒܹ̈ܐ ܘܢܸܓܼܕܹܿܐ ܡ̣ܢ ܪܸܥܝܵܢܵܟ", "ܘܠܵܐ ܚܵܙܹ̇ܐ ܐܲܢ̄ܬܿ ܠܵܐ ܠܲܕܼܩܵܝ̈ܡܵܢ ܘܠܵܐ ܠܕܲܥܬܼܝܼ̈ܕܼܵܢ ܀", ":ܘܐܸܠܵܐ ܡܲܢ̣ܘܼ ܕܲܣܡܸܐ ܘܲܚܪܸܫ ܒܕܼܘܼܡܚܵܐ ܕܝܼܠܵܟ", "ܕܡܲܣܠܹܝܬܿ ܘܲܫܠܹܝܬܿ ܘܠܵܐ ܦܵܪܹܫ ܐܲܢ̄ܬܿ ܡܸܛܠ ܡ̇ܢܵܐ ܀", "ܗ̤ܘܲܝܬܿ ܢܘܼܟܼܪܵܝܵܐ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ:", "ܘܢܵܕܿ݁ܝܼܢ ܡܸܢܵܟ ܥܝܼܪܹ̈ܐ ܘܐ̄ܢܵܫܵܐ ܘܠܵܐ ܒܵܗܹ̇ܬܼ ܐܲܢ̄ܬܿ ܀", ":ܫܕܹܝܬܿ ܐܲܝܟ ܙܸܒܼܠܵܐ ܘܕܼܵܐܹ̇ܫ ܟܠܢܵܫ ܠܥܸܠ ܡ̣ܢ ܪܹܫܵܟ", "ܘܠܵܐ ܡܸܬܼܒܲܩܹܝܬܿ ܕܡ̇ܢܲܐ ܗ̄ܝܼ ܥܸܠܬܼܵܐ ܕܫܝܼܛܘܼܬܼ ܢܲܦܫܵܟ ܀", ":ܦܸܣܩܲܬ̤ ܐܘܼܪܚܵܐ ܕܲܫܡܲܝܵܢܹ̈ܐ ܡ̣ܢ ܨܹܝܕ ܥܲܡܵܟ", "ܘܠܵܐ ܡܸܬܼܒܲܝܢܲܬܿ ܕܥܲܠ ܡ̇ܢ ܐܲܗܡܝܼܘ ܡ̣ܢ ܬܸܫܡܸܫܬܵܟ ܀", ":ܒܛܸܠܘ̣ ܓܸܠܝܵܢܹ̈ܐ ܐܲܠܵܗܵܝܹܐ ܡ̣ܢ ܟܵܪ̈ܘܿܙܲܝܟ", "ܘܠܲܝܬܿ ܕܲܡܩܲܪܸܒܼ ܣܲܡܵܐ ܠܟܹܐܒܲܝ̈ܟ ܐܵܦܠܵܐ ܒܠܲܚܡܵܐ ܀", ":ܠܘܲܝ ܝܵܕܲ݁ܥ ܗܼ̄ܘܲܝܬܿ ܠܡܸܬܼܒܲܩܵܝܘܼ ܒܪܲܒܿܘܼܬܼ ܫܸܦܠܵܟ", "ܘܡܸܬܿܬܲܢܲܚ ܗܼ̄ܘܲܝܬܿ ܥܲܠ ܡܝܼܬܼܘܼܬܼܵܟ ܕܲܕܠܵܐ ܢܵܡܘܿܣ ܀", ":ܠܘܲܝ ܚܵܙܹ̇ܐ ܗܼ̄ܘܲܝܬܿ ܣܲܢܝܼܘܼܬܼ ܢܲܦܫܵܟ ܫܟܼܝܼܪ ܐܲܢ̄ܬܿ", "ܘܡܸܬܼܢܲܟܲܦ ܗܼ̄ܘܲܝܬܿ ܐܵܦܸܢ ܩܲܠܝܼܠ ܡ̣ܢ ܣܲܢ̈ܝܵܬܼܵܟ ܀", ":ܠܘܲܝ ܨܵܐܹ̇ܬܼ ܗܼ̄ܘܲܝܬܿ ܩܵܠ ܟܘܼܘܵܢܵܐ ܕܲܡܚܲܟܿܡܵܢܲܝ̈ܟ", "ܘܦܵܬܼ̇ܚܲܬܿ ܗܵܘܢܵܟ ܕܬܸܥܘܿܠ ܨܹܐܕܲܝܟ ܡܸܠܲܬܼ ܚܲܝܹ̈ܐ ܀", ":ܠܘܲܝ ܡܸܣܬܲܟܿܠܲܬܿ ܒܲܣܬܼܝܼܪ̈ܵܬܼܵܐ ܕܲܒܼܓܼܵܘ ܣܸܦܪܹ̈ܐ", "ܘܚܵܙܹ̇ܝܬܿ ܕܲܫܠܸܡ̣ ܚܲܝܠܵܐ ܕܲܒܼܗܹܝܢ ܒܗܵܢܵܐ ܕܲܙܩܲܦ̣ܬܿ ܀", ":ܙܩܝܼܦܹܗ ܣܲܚܦܵܟ ܡ̣ܢ ܫܘܼܠܛܵܢܵܐ ܕܪܲܒܿܘܼܬܼ ܕܲܪܓܼܵܟ", "ܘܐܲܣܠܝܼ ܘܲܫܕܵܟ ܡ̣ܢ ܝܵܪܬܿܘܼܬܼܵܐ ܕܒܹܝܬܼ ܐܲܒܼܵܗܲܝ̈ܟ ܀", ":ܡܵܘܬܹܿܗ ܕܲܗ̤ܵܐ ܥܸܠܲܬܼ ܚܲܝܹ̈ܐ ܠܡܝܼ̈ܬܹܐ ܘܚܲܝܹ̈ܐ", "ܠܵܟ ܥܲܬܼܕܼ ܠܵܟ ܡܲܚܢܘܿܩܝܼܬܼܵܐ ܘܢܸܓܼ̈ܕܹܿܐ ܥܦܝܼܦܹ̈ܐ ܀", ":ܠܢܓܼ̈ܕܹܿܐ ܥܦܝܼܦܹ̈ܐ ܥܬܼܝܼܕܲܬܿ ܕܬܸܥܘܿܠ ܠܝܘܿܡ ܒܘܼܚܪܵܢܵܐ", "ܩܕܼܵܡ ܗܵܘ̇ ܡܲܠܟܵܐ ܕܕܼܵܢܬܵܝܗܝ ܒܐܲܪܥܵܐ ܚܲܪܡ̇ܢܵܐܝܼܬܼ ܀", ":ܕܠܵܐ ܚܵܘܣܵܢܵܐ ܡܲܣܪܲܚ ܢܸܓܼ̈ܕܹܿܐ ܥܲܠ ܒܝܼܫܘܼܬܼܵܟ", "ܠܵܘ ܥܲܠ ܕܲܩ̣ܛܲܠܬܿ ܐܸܠܵܐ ܕܲܛܠܲܡ̣ܬܿ ܠܟܼܵܪܘܿܙܘܼܬܹܗ ܀", ":ܥܝܵܪܬܵܐ ܕܥܲܒܼܕܵܘ̈ܗܝ ܒܐܝܼܕܲܝ̈ܟ ܬܵܒܲܥ̇ ܒܕܼܝܼܢܵܐ ܟܹܐܢܵܐ", "ܕܫܲܕܿܪ ܨܹܐܕܲܝܟ ܒܵܬܲܪ ܩܸܛܠܹܗ ܘܠܵܐ ܨܵܬܿܬܿ ܐܸܢܘܿܢ ܀", ":ܒܗܘܿܢ ܪܵܕܹܐ ܠܵܗ̇ ܠܛܵܠܘܿܡܘܼܬܼܵܟ ܕܲܛܠܲܡ̣ܬܿ ܣܲܓܿܝܼ", "ܘܲܡܦܲܪܣܸܐ ܠܵܟ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", "ܥܘܼܢܵܝܵܐ: ܒܪܝܼܟܼܘܼ ܕܥܲܩ̣ܪܵܗ̇ ܠܨܸܗܝܘܿܢ ܨܵܠܘܿܒܼܬܵܐ: ܘܲܢܨ݂ܲܒܼ ܥܹܕܿܬܵܐ ܡܗܲܝܡܲܢܬܵܐ", "ܒܲܬܼܚܘܼܡܹܝܗ̇ ܀"]}