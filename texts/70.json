{"title": "On the Martyrs", "subtitle": "The Homilies of Mar Narsai", "syriacTitle": "ܥܲܠ ܣܵܗ̈ܕܹܿܐ", "author": "Narsai", "text": ["ܡܹܐܡܪܵܐ܀ ܠ܀", "ܕܣܵܗ̈ܕܹܐ܀", "ܐܲܚܲܝ̈.", "ܚܲܝܠܵܐ ܕܲܢܚܬܼ ܥܲܡ ܐܲܬܼ̈ܠܹܝܛܐ ܒܐܵܓܼܘܿܢܲܝ̈ܗܘܿܢ.", ":ܒܵܟ ܐܸܬܼܚܲܝܲܠ ܠܡܸܬܼܢܵܐ ܫܘܼܦܪܵܐ ܕܢܸܨܚܵܢܲܝ̈ܗܘܿܢ", "ܒܪܵܐ ܕܲܒܼܚܘܼܒܹܗ ܣܲܝܒܲܪܘ ܣܵܗ̈ܕܹܐ ܩܹܐܪ̈ܣܹܐ ܟܲܕܡܵܐ.", ":ܗܲܒܼܠܝܼ ܡܸܠܬܐ ܕܡܛܝܵܐ ܕܐܸܬܼܢܸܐ ܩܘܠܵܣܲܝ̈ܗܘܿܢ", "ܐܘܿ ܕܲܒܼܚܘܼܒܹܗ ܐܲܪܘܝܼ ܠܐ̄ܢܵܫܵܐ ܘܕܼܵܫܘ ܥܲܠ ܡܵܘܬܵܐ.", ":ܐܲܫܩܵܢܝ ܚܘܼܒܵܟ ܕܐܹܡܲܠܸܠ ܒܵܟ ܩܘܼ̈ܠܣܲܝܗܘܿܢ", "ܩܛܝܼܠܵܐ ܕܲܟܼܪ̣ܫ ܐܘܼܪܚܵܐ ܕܚܲܫܹ̈ܐ ܠܚܲܝ̈ܠܵܘܵܬܹܗ.", ":ܢܥܝܼܪܵܝ ܚܲܫܵܟ ܥܲܠ ܫܲܪ̈ܒܲܝܗܘܿܢ ܦܵܪܘܿܫܵܐܝܼܬܼ", "ܚܲܬܼܢܵܐ ܩܛܝܼܠܵܐ ܕܲܒܼܡܸܫܬܿܘܼܬܹܗ ܫܹܐܕܹ̈ܐ ܪܡܹܝܢ ܗ̄ܘ̣ܵܘ.", "ܗܲܒܼܠܝܼ ܕܐܸܡܙܘܿܓܼ ܛܸܒܹܿܗ ܕܩܸܛܠܵܟ ܒܹܝܬܼ ܫܵܪܘܼܬܼܵܟ.", ":ܒܵܟ ܡܵܪܝ ܐܸܩܪܘܿܒܼ ܠܲܡܡܲܠܵܠܘܼ ܥܲܠ ܚܲܫܲܝ̈ܗܘܿܢ", "ܕܐܸܠܵܐ ܐܸܢ ܒܵܟ ܠܵܐ ܡܸܬܼܝܲܕ ܝܲܕܥܝܼܢ ܢܸܨܚܵܢܲܝ̈ܗܘܿܢ.", ":ܐܲܢ̄ܬܘܼ ܫܘܼܦܪܵܐ ܕܟܼܠ ܕܐܸܬܼܩܲܪܲܒܼ ܠܲܓܼܡܝܼܪܘܼܬܼܵܐ", "ܘܐܲܢ̄ܬܿܘܼ ܟܠܝܼܠܵܐ ܕܟܼܠ ܕܐܸܬܼܢܲܨܲܚܘ ܒܐܵܓܼܘܿܢܲܝ̈ܗܘܿܢ.", ":ܒܚܲܫܵܟ ܕܝܼܠܵܟ ܐܲܡܣܲܪܘ ܣܵܗ̈ܕܹܐ ܥܲܠ ܚܲܫܝ̈ܗܘܿܢ", "ܘܥܲܠ ܕܲܚ̣ܙܵܘ ܒܵܟ ܟܹܐܒܹ̈ܐ ܣܲܝܒܲܪܘ ܐܘܼܠܨܵܢܲܝ̈ܗܘܿܢ.", ":ܗܲܒܼܠܝܼ ܡܵܪܢ ܕܐܸܓܼܕܘܿܠ ܫܘܼܦܪܵܐ ܕܲܠܝܼܠܲܝ̈ܗܘܿܢ", "ܡ̣ܢ ܒܹܝܬܼ ܓܲܙܵܟ ܕܲܡܠܸܐ ܥܘܼܬܼܪܵܐ ܠܲܕܩܵܪܸܒܼ ܠܹܗ.", ":ܗܠܹܝܢ ܕܲܛܥܲܢܘ ܝܘܼܩܪܹܗ ܕܚܲܫܵܟ ܥܲܠ ܦܲܓܼܪ̈ܝܗܘܿܢ", "ܘܲܒܼܡܲܚ̈ܘܵܬܗܘܿܢ ܐܣܸܩܘ ܨܲܠܡܵܟ ܠܲܙܩܝܼܦܘܼܬܼܵܐ.", ":ܗܵܠܹܝܢ ܕܐܲܩܠܝܼܘ ܥܲܠ ܣܲܦܣܹܪܵܐ ܘܥܲܠ ܓܵܘܙܲܠܬܵܐ", "ܘܕܲܫܘ ܥܲܠ ܓܡ[...]ܪܹ̈ܐ ܒܪܹܬܚܵܐ ܕܚܘܼܒܵܟ ܡܸܛܠܵܬܼܵܟ.", ":ܗܵܠܹܝܢ ܕܲܓܼܚܸܕܘ ܠܘܼܩܒܲܠ ܣܲܝܦܵܐ ܟܲܕ ܡܸܬܼܩܲܛܠܝܼܢ", "ܘܲܦܨܝܼܚܵܐܝܼܬܼ ܝܲܗ̣̄ܒܼܘ ܠܲܦܣܵܩܵܐ ܗܲܕܵܡܲܝ̈ܗܘܿܢ.", ":ܗܵܠܹܝܢ ܕܲܪܗܸܛܘ ܠܘܼܩܒܼܵܠ ܩܸܛܠܵܬ ܒܚܹܐܦܵܐ ܪܲܒܵܐ", "ܘܩܲܒܸܿܠܘ ܣܲܝܦܵܐ ܐܲܝܟ ܡܵܘܗܲܒܼܬܼܵܐ ܕܡܲܠܝܵܐ ܛܘܼܒܹ̈ܐ.", ":ܗܵܠܹܝܬ ܕܲܗܘ̤ܵܘ ܐܘܼܟܼܠܵܐ ܠܢܘܼܪܵܐ ܘܲܠܚܲܝ̈ܘܵܬܵܐ", "ܘܠܵܐ ܙܵܥܘ ܘܐܲܫܦܸܠܘ ܟܲܕ ܡܸܬܼܚܲܪܒܝܼܢ ܡܸܛܠܵܬܼܵܟ.", ":ܗܵܠܹܝܢ ܕܲܫܒܲܩܘ ܥܵܠܡܵܐ ܘܓܸܢܣܵܐ ܡܸܛܠܵܬܼܵܟ", "ܘܲܣܢ̣ܵܘ ܒܵܬܹ̈ܐ ܘܐܲܚܹ̈ܐ ܘܛܘܼܗ̈ܡܹܐ ܕܠܵܟ ܢܸܬܼܩܲܪܒܼܘܼܢ.", ":ܪܵܚܡܵܐ ܕܫܲܪܝܼܪ ܐܸܠܵܐ ܒܩܘܼܫܬܵܐ ܠܵܐ ܡܸܬܼܢܲܨܲܚ", "ܘܐܸܢ ܠܵܐ ܡܵܐܲܬܼ ܡܸܛܠ ܪܵܚܡܹܐ ܠܵܐ ܡܲܚܸܒܼ ܠܹܗ.", ":ܗܵܢܵ̇ܘ ܚܘܼܒܵܐ ܘܲܕܪܲܒܿ ܡܸܢܹܗ ܐ̄ܚܪܹܢܵܐ ܠܵܐ ܐܝܼܬܼ", "ܕܡܸܛܠ ܪܵܚܡܹܗ ܐ̄ܢܵܫ ܟܲܕ ܚܵܕܹܐ ܠܡܵܘܬܵܐ ܢܸܩܪܘܿܒܼ.", "ܒܚܲܝܹ̈ܐ ܪ̈ܚܝܼܡܹܐ ܘܲܒܼܓܹܐܘ̈ܬܼܵܐ ܘܲܒܼܒܼܘܼܣܵܡܹ̈ܐ:", "ܐܲܝܢܵܐ ܕܡܲܚܸܒܼ ܠܵܐ ܒܚܝܼܪ ܚܘܼܒܹܗ ܒܹܝܬܼ ܦܵܪ̈ܘܿܫܹܐ.", ":ܢܘܼܪܵܐ ܒܚܵܪܵܐ ܠܕܲܗܒܼܵܐ ܕܲܟܝܼܵܐ ܐܸܢ ܫܲܦܝܼܪ ܗ̄ܘ̣", "ܘܡܵܘܬܵܐ ܒܚܲܫܹ̈ܐ ܒܵܩܹ̇ܐ ܠܡܘܼܒܵܐ ܕܐܸܢ ܫܲܪܝܼܪ ܗ̄ܘ̣.", ":ܐܸܢ ܠܵܐ ܥܸܐܸ̇ܠ ܕܲܗܒܼܵܐ ܠܟܼܘܼܪܵܐ ܘܡܸܬܼܦܲܚܲܪ ܒܹܗ", "ܕܢܸܬܿܬܨܝܼܪ ܥܠܵܘܗܝ ܨܲܠܡܵܐ ܕܡܲܠܟܵܐ ܦܘܼܪܣܵܐ ܠܵܐ ܐܝܼܬܼ.", "ܘܐܸܢ ܠܵܐ ܩܵܪܹܒܼ ܐ̄ܢܵܫ ܠܐܘܼܠܨܵܢܵܐ ܥܕܲܡܵܐ ܠܡܵܘܬܵܐ.", "ܠܵܐ ܡܸܬܿܬܿܨܝܼܪ ܒܹܗ ܨܲܠܡܵܐ ܕܚܘܼܒܵܐ ܕܐܠܸܵܗܘܼܬܿܐ.", ":ܕܲܗܒܼܵܐ ܒܟܼܘܼܪܵܐ ܡܩܲܒܹܠ ܛܲܒܼܒܼܐ ܕܢܸܗܘܸܐ ܨܲܠܡܵܐ", "ܘܐ̄ܢܵܫܵܐ ܒܚܲܫܹ̈ܐ ܡܩܝܼܡ ܒܹܗ ܨܲܠܡܵܐ ܕܐܲܠܵܗܘܼܬܼܵܐ.", ":ܒܵܠܲܥ ܕܲܗܒܼܵܐ ܪܸܒܿܘܼ ܙܲܒܼܢ̈ܝܼܢ ܥܲܠ ܣܸܕܵܢܵܐ", "ܘܟܸܢ ܥܵܒ̇ܕܝܼܢ ܠܹܗ ܚܫܠܬܼܵܐ ܠܬܼܵܓܼܐ ܒܫܘܼܦܪܵܐ ܕܩܢܐ.", ":ܘܗܵܟܢ ܣܵܗ̈ܕܹܐ ܒܝܲܕ ܡܲܚ̈ܘܼܬܼܗܘܿܢ ܫܘܼܦܪܵܐ ܐܸܫܟܲܚܘ", "ܘܗܵܐ ܒܟܼܠܝܼܠܹܗ ܕܡܲܠܟܵܐ ܓܕܝܼܠܝܼܢ ܟܲܕ ܡܸܬܼܢܲܨܚܝܼܢ.", ":ܛܪ̈ܘܼܢܹܐ ܕܐ̄ܢܵܫܵܐ ܗܘ̤ܵܘ ܐܘܼܡܵܢܹ̈ܐ ܡܗܝܼܪܹ̈ܐ ܕܲܚܫܲܠܘ", "ܐ̄ܢܵܫܵܐ ܒܚܲܫܹ̈ܐ ܘܲܣܕܲܪ ܐܸܢܘܿܢ ܒܹܝܬܼ ܡܲܠܟܿܘܼܬܼܵܐ.", ":ܦܲܓܼܪܵܐ ܕܣܵܗ̈ܕܹܐ ܐܲܝܟ ܕܲܠܕܲܗܒܼܵܐ ܒܢܘܼܪܵܐ ܣܵܡܘܼܗܝ", "ܘܲܥܒܲܕܘ ܡܸܢܹܗ ܬܵܓܼܐ ܕܬܲܗܪܵܐ ܠܡܲܠܟܵܐ ܪܲܒܵܐ.", ":ܒܢܸ̈ܓܼܕܹܐ ܚܲܫܠܘܼܗܝ ܘܲܒܼܡܲܚ̈ܘܼܬܼܵܐ ܣܵܡ̣ܘ ܒܹܗ ܫܘܼܦܪܵܐ", "ܒܚܲܪ ܬܹܗ ܢܘܼܪܵܐ ܘܩܲܒܸܿܠ ܨܘܼܪܬܵܐ ܕܠܵܐ ܡܸܬܼܚܲܒܿܠܵܐ.", ":ܒܠܲܥܘ ܐܲܝܟ ܕܲܗܒܼܵܐ ܘܲܩܢ̣ܵܘ ܫܘܼܦܪܵܐ ܐܲܝܟ ܚܸܫ̈ܠܵܬܼܵܐ", "ܕܲܠܬܲܨܒܿܝܼܬܼܵܐ ܕܟܲܠܬܼܵܐ ܢܸܗܘܘܿܢ ܒܹܝܬܼ ܡܸܫܬܿܘܼܬܼܵܐ.", ":ܚܲܬܼܢܵܐ ܩܛܝܼܠܵܐ ܙܲܡܸܢ ܐܸܢܘܿܢ ܠܒܹܝܬܼ ܡܸܫܬܘܼܬܼܵܐ", "ܘܐܲܝܬܿܝܼܘ ܗܸܢ̣ܘܿܢ ܕܸܡܗܘܿܢ ܥܲܡܗܘܿܢ ܪ̈ܘܼܡܝܵܢܲܝܗܘܿܢ.", "ܣܡܵܟܼܵܐ ܕܢܘܼܗܪܵܐ ܕܲܡܠܸܐ ܚܪ̈ܝܼܒܹܐ ܗܵܐ ܚܵܙܹ̇ܐ ܐ̄ܢܵܐ.", "ܨܵܘܪܹ̈ܐ ܦܣܝ̈ܩܹܐ ܘܦܲܓܼܪܹ̈ܐ ܢܣܝܼܪܹ̈ܐ ܘܓܼܘܼܫ̈ܡܹܐ ܣܪ̈ܝܼܩܹܐ.", ":ܪܹ̈ܫܹܐ ܩܛ̈ܝܼܠܹܐ ܘܲܫܪܲܟܼܘܿܕܹܐ ܕܟܼܠ ܣܘܼܪ̈ܕܝܼܢ", "ܘܲܡܠܸܐ ܡܸܢܗܘܿܢ ܒܲܝܬܵܐ ܪܲܒܵܐ ܕܒܹܝܬܼ ܡܸܫܬܿܘܼܬܼܵܐ.", ":ܘܒܲܝܫܵܬܼ ܗܵܠܹܝܢ ܟܲܠܬܵܐ ܒܬܼܘܼܠܬܵܐ ܦܨܝܼܚܲܬ̤ ܪܲܒܲܬܼ", "ܘܚܲܒܿܝܼܒܼܝܼܢ ܠܵܗ̇ ܚܸܙ̈ܘܸܐ ܡܫܲܟܼܪܹ̈ܐ ܕܦܘܼܣܵܩܲܝ̈ܗܘܿܢ.", ":ܡܢܲܓܲܕ ܗܵܢܵܐ ܘܲܦܠܝܼܥ ܗܵܢܵܐ ܘܲܩܛܝܼܠ ܗܵܢܵܐ", "ܡܒܲܣܒܲܣ ܗܵܢܵܐ ܘܲܣܪܝܼܩ ܗܵܢܵܐ ܘܲܫܩܝܼܠ ܗܵܢܵܐ.", ":ܐܝܼܬܼ ܕܲܦܟܼܝܼܪܝܼܢ ܘܐܝܼܬܼ ܕܲܩܛܝܼܠܝܼܢ ܡ̣ܢ ܪ̈ܕܘܿܦܹܐ", "ܚܲܕ ܡܸܬܼܦܲܫܲܚ ܘܚܲܕܼ ܡܸܬܼܢܲܬܲܦ ܡ̣ܢ ܚܵܝܵܬܼܵܐ.", ":ܘܐܝܼܬܼ ܕܡ̣ܢ ܢܘܼܪܵܐ ܣܵܠܩܵܐ ܣܘܵܬܹܗ ܐܲܝܟ ܗܹܪܘܿܡܹܐ", "ܐ̄ܚܪܹܢܵܐ ܡܦܲܫܲܚ ܟܲܕ ܡܸܬܢܲܬܲܦ ܡ̣ܢ ܥܵܘ̈ܠܹܐ.", ":ܗܵܘ̇ ܐܸܬܼܦܲܪܣܝܼ ܘܗܵܘ̇ ܐܸܬܼܒܲܣܒܲܣ ܘܗܵܘ̇ ܐܸܬܼܦܲܣܲܩ", "ܟܠܗܘܿܢ ܣܲܝܒܲܪܘ ܟܠ ܐܘܼܠܨܵܢ̈ܝܼܢ ܥܵܘܠܹ̇ܐܝܼܬܼ.", ":ܣܡܵܟܼܵܐ ܪܲܒܵܐ ܕܲܙܩܝܼܦܘܼܬܼܵܐ ܡܵܪܲܬ̤ ܚܲܫܹ̈ܐ", "ܘܐܝܢܵܐ ܕܥܲܠ̣ ܠܹܗ ܚܲܡܪܵܐ ܕܟܹܐܒܸ̈ܐ ܥܨܲܪ ܠܹܗ ܘܐܸܫܬܿܝܼ.", ":ܙܡܝܼ̈ܢܹܐ ܕܲܩܪܵܐ ܚܲܬܼܢܵܐ ܕܪܵܘܡܵܐ ܘܥܲܡܹܗ ܥܲܠ̣ܘ ܗ̄ܘ̣ܵܘ", "ܦܸܓܼܥܲܬ̤ ܗ̄ܘ̣ܵܬܼ ܒܗܘܿܢ ܚܲܪܒܵܐ ܠܛܝܼܫܬܵܐ ܒܹܝܬܼ ܡܸܫܬܿܘܼܬܹܗ.", ":ܢܘܼܪܵܐ ܕܝܲܩܕܵܐ ܥܲܡ ܣܲܦܣܹܪܐ ܕܨܲܗܝܵܬ ܠܲܕܡܵܐ", "ܢܩܵܫܵܐ ܕܟܹܐܦܹ̈ܐ ܘܚܘܼܪܵܩ ܫܸܢܹ̈ܐ ܕܐܲܪ̈ܝܵܘܵܬܼܵܐ.", ":ܥܲܡ ܬܸܢܵܢܵܐ ܪܲܒܵܐ ܕܣܵܠܹ̇ܩ ܡ̣ܢ ܝܲܩܕܵܢܵܐ", "ܚܸܡܬܼܵܐ ܕܚܲܢ̈ܦܹܐ ܕܕܲܡܝܵܐ ܒܓܲܠ̈ܠܹܝܗ̇ ܠܝܲܡܵܐ ܪܲܒܵܐ.", ":ܒܗܵܢ ܐܸܣܟܹܿܡܵܐ ܕܗܵܠܹܝܢ ܚܲܫܹ̈ܐ ܥܝܲܕܘ ܩܲܕܝܼ̈ܫܐ", "ܘܲܦܨܝܼܚܵܐܝܼܬܼ ܣܲܝܒܲܪܘ ܟܹܐܒܹ̈ܐ ܕܠܵܐ ܪܘܼܥܵܡܵܐ.", ":ܦܫܝܼܩ ܗ̄ܘ̣ ܠܚܘܼܒܵܐ ܕܠܵܐ ܢܸܬܼܪܲܥܲܡ ܟܲܕ ܡܸܨܛܲܥܲܪ", "ܕܟܼܠ ܓܹܝܪ ܣܵܒܹ̇ܠ ܘܲܡܣܲܝܒܲܪ ܟܠ ܐܲܟܼܡܵܐ ܕܲܟܼܬܼܝܼܒܼ.", "ܟܹܐܒܹ̈ܐ ܘܚܲܫܹ̈ܐ ܥܲܡ ܐܘܼܠܨܵܒܹ̈ܐ ܘܢܸܓܼ̈ܕܹܐ ܣܲܝܒܲܪܘ:", "ܣܵܗ̈ܕܹܐ ܒܚܘܼܒܿܗܘܿܢ ܟܲܕ ܡܸܬܼܩܲܙܚܝܼܢ ܡ̣ܢ ܥܵܘ̈̇ܠܹܐ.", ":ܣܓܼܘܼܠܵܐ ܕܚܲܝܹ̈ܐ ܕܲܒܼܝܲܕܼ ܪܘܼܡܚܵܐ ܥܨܲܪܘ ܝܗ̄ܘܼ̈ܕܵܝܹܐ", "ܐܲܪܘܝܼ ܠܣܵܗ̈ܕܹܐ ܒܚܲܡܪܹܗ ܕܢܸܛܠܘܿܢ ܐܘܼܠܨܵܢܲܝ̈ܗܘܿܢ.", ":ܐܲܣܓܝܘ ܘܐܸܫܬܿܝܼܘ ܡ̣ܢ ܗܵܘ̇ ܚܲܡܣܵܐ ܕܲܙܩܝܼܦܘܼܬܼܵܐ", "ܥܕܲܡܵܐ ܕܐܵܦܵܠܵܐ ܒܢܘܼܪܵܐ ܐܲܪܓܸܿܫܘ ܒܐܵܓܼܘܿܢܲܝ̈ܗܘܿܢ.", ":ܥܒܲܕ ܗ̄ܘ̣ܵܐ ܐܸܢܘܿܢ ܚܲܡܪܵܐ ܕܐܸܫܬܿܝܼܘ ܡ̣ܢ ܓܵܓܼܘܼܠܬܵܐ", "ܕܢܸܗܘܘܿܢ ܡܗܲܠܟܼܝܼܢ ܥܲܠ ܓܵܘܙܲܠܬܼܵܐ ܟܲܕ ܚܵܕܹܝܢ ܗ̄ܘ̣ܵܘ.", ":ܕܡܵܐ ܡ̣ܢ ܣܸܛܪܹܗ ܕܡܲܠܟܿܐ ܡܫܝܼܚܵܐ ܡܫܲܚܘ ܒܐܵܓܼܘܿܢܵܐ", "ܘܫܸܪܥܲܬ̤ ܡܸܢܗܘܿܢ ܐܝܼܕܹܗ ܪܵܡܬܼܵܐ ܕܵܒܼܥܸܠܕܒܼܵܒܼܵܐ.", ":ܕܵܘܝܵܐ ܕܐܲܩܪܸܒܼ ܘܐܲܪܡܝܼ ܠܐܵܕܵܡ ܒܹܝܬܼ ܐܝܼܠܵܢܹ̈ܐ", "ܗܘ̤ ܐܸܬܼܟܲܬܲܫ ܕܢܲܪܡܸܐ ܠܣܵܗ̈ܕܹܐ ܩܕܼܵܡ ܕܲܝ̈ܢܹܐ.", ":ܪܘܚܵܐ ܕܫܘܼܩܪܵܐ ܕܙܸܡܪܲܬ̤ ܢܸܟܼܠܵܐ ܠܚܵܘܵܐ ܒܐܸܕܢܹܝ̈ܗ̇", "ܫܲܕܠܲܬ̤ ܐܸܢܘܿܢ ܕܬܲܟܼܦܲܪ ܐܸܢܘܿܢ ܒܲܥܪܝܼܡܘܼܬܼܵܗ̇.", ":ܠܵܐ ܕܹܝܢ ܩܲܒܸܿܠܘ ܡܲܠܟܵܐ ܒܝܼܫܵܐ ܘܡܹܐܡܪܹܗ ܣܲܢܝܵܐ", "ܕܲܥܪܝܼܡܝܼܢ ܗ̄ܘ̣ܵܘ ܡ̣ܢ ܬܲܢܼܝܼܢܵܐ ܕܐܲܛܥܝܼ ܐܸܢܘܿܢ.", ":ܡ̣ܢ ܝܘܼܠܦܢܹܗ ܡܗܝܼܪܵܐ ܕܝܼܫܘܿܥ ܐܸܬܼܚܲܟܲܡܘ ܗ̄ܘ̣ܵܘ", "ܘܐܸܬܿܕܲܪܲܫܘ ܗ̄ܘ̣ܵܘ ܒܲܗܪܝܼܡܘܼܬܼܵܐ ܘܬܲܡܝܼܡܘܼܬܼܵܐ.", ":ܗܘ̤ ܒܲܣܒܲܪܬܹܗ ܦܲܩܸܕ ܐܸܢܘܿܢ ܘܐܵܠܸܦ ܐܸܢܘܿܢ", "ܕܢܼܗܘܘܿܢ ܕܵܡܼ̇ܝܢ ܐܵܦ ܠܝܵܘ̈ܢܹܐ ܘܠܲܚ̈ܘܵܘܵܬܼܵܐ.", ":ܒܬܲܡܝܼܡܘܼܬܼܵܐ ܠܝܵܘ̈ܢܹܐ ܕܵܡܹ̇ܝܢ ܐܲܝܟ ܕܝܼܠܸܦܘ ܗ̄ܘ̣ܵܘ", "ܘܟܲܕ ܡܸܬܼܩܲܛܠܝܼܢ ܫܠܹܝܢ ܘܲܦܫܝܼܛܝܼܢ ܒܹܝܬܼ ܩܵܛ̈ܘܿܠܹܐ.", ":ܐܸܠܘܼ ܐܝܼܬܼ ܗ̄ܘ̣ܵܐ ܪܘܼܓܼܙܵܐ ܒܝܵܘܢܵܐ ܠܵܐ ܥܵܡܪܵܐ ܗ̄ܘ̣ܵܬܼ", "ܥܲܡ ܗܵܘ̇ ܕܲܠܚܝܼܡ ܥܲܠ ܦܲܪ̈ܘܼܓܹܝܗ̇ ܠܲܡܩܲܛܵܠܘ.", ":ܘܲܕܫܲܦܝܼܪܵܐ ܗ̄ܝ̣ ܗܵܕܹܐ ܩܢܵܐ ܘܼܗ̇ ܐܵܦ ܬܲܠܡܝܼ̈ܕܹܐ", "ܕܠܵܐ ܢܸܬܼܚܲܡܬܼܘܼܢ ܡܵܐ ܕܡܸܬܼܚܲܪܒܿܝܼܢ ܡ̣ܢ ܥܵܘ̈̇ܠܹܐ.", ":ܠܪܝܼܡ ܗ̄ܘ̣ ܚܸܘܝܵܐ ܕܢܛܲܪ ܢܲܦܫܹܗ ܡ̣ܢ ܢܸܟܼܝܵܢܹ̈ܐ", "ܘܲܙܗܝܼܪܵܐܝܼܬܼ ܚܵܝܹ̇ܐ ܟܠܝܘܿܡ ܐܲܝܟ ܚܲܟܿܝܼ̈ܡܹܐ.", ":ܝܵܕܲܥ ܗ̄ܘ̣ ܓܹܝܪ ܒܲܥܪܝܼܡܘܼܬܹܗ ܐܲܝܟܵܐ ܕܡܸܬܬܿܚܸܕ", "ܕܪܹܫܹܗ ܪܵܨܝܼܢ ܘܥܲܠ ܗܵܝ̇ ܥܵܪܹܩ ܡ̣ܢ ܣܵܩܘܪ̈ܘܗܝ.", ":ܐܸܢ ܓܹܝܪ ܓܲܪܣܵܐ ܕܡܸܬܿܬܿܚܸܕ ܕܲܒܼܵܠ̇ܥ ܛܲܫܝܼ ܪܹܫܹܗ", "ܘܐܲܫܠܸܡ ܟܠܹܗ ܦܲܓܼܪܹܗ ܠܚܲܫܹ̈ܐ ܘܠܲܡܚ̈ܘܵܬܼܵܐ.", ":ܪܹܫܵܐ ܕܢܲܦܫܵܐ ܗܲܝܡܵܢܘܼܬܼܵܐ ܗ̄ܝ̣ ܒܹܝܬܼ ܦܵܪ̈ܘܿܫܹܐ", "ܘܠܵܗ̇ ܢܵܛ̇ܪܝܼܢ ܗ̄ܘ̣ܵܘ ܣܵܗ̈ܕܹܐ ܒܕܼܝܼܢܵܐ ܕܗ̤ܝ ܠܵܐ ܬܸܒܲܠܲܥ.", ":ܫܪܵܪܗܘܿܢ ܒܲܠܚܘܿܕ ܝܲܨܝܦܝܼ̈ܢ ܗ̄ܘ̣ܵܘ ܠܲܡܛܵܪܘ", "ܒܲܥܪܝܼܡܘܼܬܼܵܐ ܕܲܚ̈ܘܘܵܬܵܐ ܕܲܡܠܹܝܢ ܡܸܪܬܼܵܐ.", ":ܠܗܲܝܡܵܢܘܼܬܼܵܐ ܪܹܫܵܐ ܕܚܲܝܹ̈ܐ ܠܒܲܟܼܘ ܒܲܙܗܝܼܪܘܼ", "ܘܝܲܗ̄ܒܼ݂ܘ ܠܲܦܣܵܩܵܐ ܘܲܠܒܼܘܼܣܒܵܣܵܐ ܗܲܕܵܡܲܝ̈ܗܘܿܢ.", ":ܚܲܝܹ̈ܐ ܕܚܸܘܝܵܐ ܒܪܹܫܹܗ ܐܸܢܘܿܢ ܘܐܸܢ ܪܵܨܝܼܢ ܠܹܗ", "ܐܵܘܒܸܕ ܚܲܝܵܘ̈ܗܝ ܘܥܲܠ ܗܵܘ̄ ܪܹܫܹܗ ܡܛܲܫܸܐ ܛܠܝܘܼܡ.", ":ܘܚܲܝܹ̈ܐ ܕܢܲܦܫܵܐ ܒܗܲܝܡܵܢܘܼܬܼܵܐ ܬܠܹܝܢ ܘܲܢܛܝܼܪܝܼܢ", "ܘܐܸܢ ܐܸܬܼܢܲܟܲܝܲܬ̤ ܗܲܝܡܵܢܘܼܬܼܵܐ ܚܲܝܹ̈ܐ ܐܸܒܲܕܘ.", ":ܘܐܵܠܵܨܵܐ ܕܢܛܲܪ ܗܲܝܡܵܢܘܼܬܼܵܐ ܡ̣ܢ ܡܲܟܼܫܘܼ̈ܠܹܐ", "ܐܲܝܟ ܕܐܵܦ ܚܸܘܝܵܐ ܡܛܲܫܸܐ ܪܹܫܹܗ ܡ̣ܢ ܡܲܚ̈ܘܵܬܼܵܐ.", ":ܗܲܟܲܢ ܣܵܗ̈ܕܹܐܐ ܒܕܼܚܵܠܐ ܢܲܛܪܘܼܗ̇ ܠܗܲܝܡܵܢܘܼܬܼܵܐ", "ܘܟܲܕ ܒܵܠܥܝܼܢ ܗ̄ܘ̣ܵܘ ܡ̣ܢ ܕܲܝ̈ܢܐ ܗ̤ܝ ܠܵܐ ܒܸܠܥܲܬ̤.", ":ܒܚܲܝܹ̈ܐ ܐ̄ܚܪ̈ܢܹܐ ܕܲܥܬܼܝܼܕܝܼܢ ܗ̄ܘ̣ܵܘ ܐܲܪܓܹܿܫܘ ܣܵܗ̈ܕܹܐ", "ܘܡܸܛܠ ܗܵܕܹܐ ܝܲܗ̣̄ܒܼܘ ܦܲܓܼܪ̈ܝܗܘܿܢ ܠܡܸܣܒܲܠ ܚܲܫܹ̈ܐ.", ":ܒܚܲܫܹ̈ܐ ܕܣܲܝܒܲܪܘ ܘܲܒܼܡܲܚ̈ܘܵܬܼܗܘܿܢ ܐܲܙܝܼܥܘ ܠܐܲܪܥܵܐ", "ܕܥܵܠܡܵܐ ܐ̄ܚܪܹܢܵܐ ܐܝܼܬܼ ܠܐܲܠܵܗܵܐ ܕܪܲܒܿ ܡ̣ܢ ܗܵܢܵܐ.", ":ܣܲܝܒܲܪܘ ܚܲܫܹ̈ܐ ܒܥܸܠܲܬܼ ܚܲܢ̈ܦܹܐ ܥܕܲܡܵܐ ܕܗܲܝܡܸܢܘ", "ܘܐܫܲܪܘ ܕܐܝܼܬܹ ܗ̄ܘ̣ ܡܸܕܸܢ ܟܲܣܝܵܐ ܕܲܪܓܸܝܫܝܼܢ ܒܹܗ.", ":ܚܙ̣ܵܘ ܪ̈ܕܘܿܦܹܐ ܕܲܟܼܡܵܐ ܦܨܝܼܚܝܼܢ ܠܘܼܩܒܲܠ ܡܵܘܡܵܐ", "ܘܐܲܙܝܼܥ ܐܸܢܘܿܢ ܬܲܗܪܵܐ ܪܲܒܵܬ ܠܲܡܩܲܠܵܣܘ.", ":ܘܫܲܪܝܼܘ ܪܵܢܹ̇ܝܢ ܕܐܸܠܘܼ ܚܲܝܹ̈ܐ ܐ̄ܚܪ̈ܢܹܐ ܠܵܐ ܐܝܼܬܼ", "ܠܵܐ ܡܒܲܣܪܝܼܢ ܗ̄ܘ̣ܵܘ ܐ̄ܢܵܫܵܐ ܗܵܕܢ ܥܲܠ ܚܲܝܲܝ̈ܗܘܿܢ.", ":ܒܡܸܕܸܡ ܪܲܒܵܐ ܕܲܟܼܣܸܐ ܚܬܼܝܼܪܝܼܢ ܟܲܕ ܡܸܬܼܩܲܛܠܝܼܢ", "ܘܥܲܠ ܗܵܝ̇ ܪܵܗ̇ܛܝܼܢ ܐܘܼܩܒܲܠ ܣܲܝܦܵܐ ܒܠܸܒܵܬ ܕܲܟܼܝܵܐ.", ":ܒܣܲܒܼܪܵܐ ܛܵܒܼܵܐ ܕܲܫܒܝܼܚ ܘܲܟܼܣܸܐ ܪܓܼܝܼܫܝܼܢ ܗܵܠܹܝܢ", "ܘܒܲܕܓܼܘܿܢ ܫܵܛܝܼܢ ܠܟܼܠ ܡܲܚ̈ܘܵܬܼܵܐ ܘܲܠܠܘܼܚܵܡܹ̈ܐ.", ":ܡܲܢܘܼ ܗܵܢܵܐ ܝܼܫܘܿܥ ܕܡܵܝܬܹܿܝܢ ܡܸܛܠܵܬܹܗ", "ܘܲܠܡ̇ܢ ܒܲܫܡܹܗ ܚܬܼܝܼܪܝܼܢ ܗܵܠܹܝܢ ܟܲܕ ܡܸܬܼܩܲܛܠܝܼܢ.", ":ܠܡ̇ܢ ܡܵܘܕܹܝܢ ܒܹܗ ܥܕܲܡܵܐ ܠܡܵܘܬܵܐ ܚܲܒܿܝܼܒܼܵܐܝܼܬܼ", "ܘܣܵܒܼܠܝܼܢ ܚܲܫܹ̈ܐ ܘܠܵܐ ܟܦܵܪܝܼܢ ܒܹܗ ܒܐܘܼܠܨܵܢܲܝ̈ܗܘܿܢ.", ":ܕܲܙܩܝܼܦ ܐܵܡ̇ܪܝܼܢ ܘܕܲܩܛܝܼܠ ܡܲܟܼܪܙܝܼܢ ܘܲܠܡܵܢܵܐ ܟܵܝ", "ܘܲܚܬܼܝܼܪܝܼܢ ܒܹܗ ܟܲܕ ܣܵܓܸ̇ܕܝܼܢ ܠܹܗ ܠܥܹܝܢ ܣܲܓܹ̇ܝ̈ܐܹܐ.", ":ܠܡ̇ܢ ܣܵܓܲܕܝܼܢ ܠܹܗ ܐܸܢ ܒܲܪܢܵܫܵܐ ܗ̄ܘ̣ ܕܲܡܐܐ ܚܲܫܹ̈ܐ", "ܘܐܸܢ ܠܵܘ ܚܲܝܵܐ ܗ̄ܘ̣ ܐܲܝܟܲܢ ܡܵܝ̇ܬܿܝܼܢ ܡܸܛܠܵܬܹܗ.", ":ܚܲܝܠܵܐ ܪܲܒܵܐ ܐܝܼܬܼ ܒܗܵܘ̇ ܕܲܙܩܝܼܦ ܡ̣ܢ ܝܗ̄ܘܼܕܼܵܝܹ̈ܐ", "ܘܫܵܘܹ̇ܐ ܒܚܘܼܒܹܗ ܠܲܒܼܢܵܝ̈ܢܵܫܵܐ ܕܲܢܗܲܝܡܢܘܼܢ ܒܹܗ.", ":ܐܵܘ ܐܲܠܵܗܵܐ ܗ̄ܘ̣ ܐܵܘ ܒܲܪܢܵܫܵܐ ܗ̄ܘ̣ ܒܪܹܗ ܕܐܲܠܵܗܵܐ", "ܚܲܝܠܵܐ ܐܝܼܬܼ ܒܹܗ ܕܢܵܓܹ̇ܕ ܐ̄ܢܵܫܵܐ ܠܗܲܝܡܵܢܘܼܬܹܗ.", ":ܒܝܲܕ ܐܘܼ̈ܠܨܵܢܹܐ ܕܣܲܝܒܲܪܘ ܣܵܗ̈ܕܹܐ ܡ̣ܢ ܪ̈ܕܘܿܦܹܐ", "ܗܵܠܹܝܢ ܡܲܠܸܠܘ ܚܲܢ̈ܦܹܐ ܕܲܚܙ̣ܵܘ ܛܘܼܪ̈ܦܲܝܗܘܿܢ.", ":ܘܡܸܛܠ ܗܵܠܹܝܢ ܚܲܢ̈ܦܹܐ ܕܝܲܩܲܪܘ ܠܲܐܩܝܼܦܘܼܬܼܵܐ", "ܡ̣ܢ ܚܲܫܲܝ̈ܗܘܿܢ ܟܲܢܸܫܘ ܥܲܡܵܐ ܠܟܼܵܪܘܿܙܘܼܬܼܵܐ.", ":ܬܗܲܪܘ ܚܲܙܝܹ̈ܐ ܟܲܕܡܵܐ ܕܣܲܝܒܲܪܘ ܟܠ ܡܲܚ̈ܘܵܬܼܵܐ", "ܘܲܕܠܵܐ ܡܲܓܿܢ ܒܵܠܥܝܼܢ ܗܲܝܡܸܢܘ ܥܵܠܡܵܐ ܟܠܹܗ.", ":ܗܘ̤ܵܘ ܠܹܗ ܣܵܗ̈ܕܹܐ ܠܲܒܼܪܵܬ ܩܘܿܟܼܪܵܐ ܒܐܘܼ ܠܨܵܢܲܝ̈ܗܘܿܢ", "ܕܚܲܝܹ̈ܐ ܐ̄ܚܪ̈ܢܹܐ ܐܝܼܬܼ ܠܹܗ ܕܢܸܬܸܿܠ ܠܲܕܪܵܚܸ̇ܡ ܠܹܗ.", ":ܒܕܼܡܗܘܿܢ ܟܲܬܼܒܿܘܼܗ̇ ܠܗܲܝܡܵܢܘܼܬܼܵܐ ܕܐܲܠܵܗ ܟܠܵܐ", "ܘܲܒܼܡܵܘܬܿܝ̈ܗܘܿܢ ܗܘ̤ܵܘ ܡܲܠܵܦܢܹ̈ܐ ܕܫܲܪܝܼܪ̈ܬܼܵܐ.", ":ܠܵܘ ܡܸܠܲܝ̈ܗܘܿܢ ܐܸܬܼܩܲܒܲܠ ܗ̄ܘ̣̈ܝ ܥܲܠ ܫܵܡܘ̈ܥܹܐ", "ܘܠܵܘ ܒܲܥܒܼ̇ܕܵܐ ܕܗܲܝܡܵܢܘܼܬܼܗܘܿܢ ܕܲܟܼܡܵܐ ܫܲܪܝܼܪ.", ":ܡ̣ܢ ܡܲܚ̈ܘܵܬܼܵܐ ܘܚܲܫܹ̈ܐ ܕܲܣܒܲܠ̣ܘ ܥܲܠ ܦܲܓܼܪ̈ܝܗܘܿܢ", "ܝܼܕܝܥ ܟܠܢܵܫ ܕܠܵܐ ܣܪܝܼܩ ܥܲܡܠܵܐ ܕܦܘܼܪ̈ ܫܵܢܲܝܗܘܿܢ.", ":ܗܵܐ ܣܵܗܕܘܼܬܼܗܘܿܢ ܨܝܼܪܵܬ ܒܚܲܫܹ̈ܐ ܕܲܩܢܘܿܡܲܝ̈ܗܘܿܢ", "ܘܡܲܠܦܵܢܘܼܬܼܗܘܿܢ ܟܬܼܝܼܒܼܵܐ ܒܢܸܓܼ̈ܕܹܐ ܕܥܲܠ ܦܲܓܼܪ̈ܝܗܘܿܢ.", ":ܘܲܠܣܵܗܕܘܼܬܼܗܘܿܢ ܡܲܫܲܪ ܟܠܢܵܫ ܠܲܡܩܲܒܵܠܘ", "ܥܲܠ ܕܲܒܼܕܸܡܗܘܿܢ ܚܬܲܡܘ ܗ̄ܘ̣ܵܘ ܘܩܲܒܸܿܠܘ ܦܘܼܪ̈ܫܵܢܲܝܗܘܿܢ.", ":ܡܝܼܬܼܘ ܥܲܠ ܣܲܒܼܪܵܐ ܕܲܚܙ̣ܵܘ ܣܵܗ̈ܕܹܐ ܕܐܝܼܬܼ ܢܘܼܚܵܡܵܐ", "ܒܪܝܼܟܼܘܼ ܡܝܼܫܚܵܐ ܕܟܵܠܸܠܘ ܠܣܵܗ̈ܕܵܘ̈ܗܝ ܒܐܓܼܵܘܿܢܲܝ̈ܗܘܿܢ܀", "ܫܘܼܠܵܡܹܗ: ܫܘܼܒܼܚܵܐ ܠܵܟ ܡܵܪܵܐ ܕܟܼܠܵܐ. ܕܠܵܐ ܒܵܗ̇ܬܿܝܼܢ ܕܲܡܪܒܿܪܝܼܢ ܒܵܟ ܀"], "lines": ["ܡܹܐܡܪܵܐ܀ ܠ܀", "ܕܣܵܗ̈ܕܹܐ܀", "ܐܲܚܲܝ̈.", "ܚܲܝܠܵܐ ܕܲܢܚܬܼ ܥܲܡ ܐܲܬܼ̈ܠܹܝܛܐ ܒܐܵܓܼܘܿܢܲܝ̈ܗܘܿܢ.", ":ܒܵܟ ܐܸܬܼܚܲܝܲܠ ܠܡܸܬܼܢܵܐ ܫܘܼܦܪܵܐ ܕܢܸܨܚܵܢܲܝ̈ܗܘܿܢ", "ܒܪܵܐ ܕܲܒܼܚܘܼܒܹܗ ܣܲܝܒܲܪܘ ܣܵܗ̈ܕܹܐ ܩܹܐܪ̈ܣܹܐ ܟܲܕܡܵܐ.", ":ܗܲܒܼܠܝܼ ܡܸܠܬܐ ܕܡܛܝܵܐ ܕܐܸܬܼܢܸܐ ܩܘܠܵܣܲܝ̈ܗܘܿܢ", "ܐܘܿ ܕܲܒܼܚܘܼܒܹܗ ܐܲܪܘܝܼ ܠܐ̄ܢܵܫܵܐ ܘܕܼܵܫܘ ܥܲܠ ܡܵܘܬܵܐ.", ":ܐܲܫܩܵܢܝ ܚܘܼܒܵܟ ܕܐܹܡܲܠܸܠ ܒܵܟ ܩܘܼ̈ܠܣܲܝܗܘܿܢ", "ܩܛܝܼܠܵܐ ܕܲܟܼܪ̣ܫ ܐܘܼܪܚܵܐ ܕܚܲܫܹ̈ܐ ܠܚܲܝ̈ܠܵܘܵܬܹܗ.", ":ܢܥܝܼܪܵܝ ܚܲܫܵܟ ܥܲܠ ܫܲܪ̈ܒܲܝܗܘܿܢ ܦܵܪܘܿܫܵܐܝܼܬܼ", "ܚܲܬܼܢܵܐ ܩܛܝܼܠܵܐ ܕܲܒܼܡܸܫܬܿܘܼܬܹܗ ܫܹܐܕܹ̈ܐ ܪܡܹܝܢ ܗ̄ܘ̣ܵܘ.", "ܗܲܒܼܠܝܼ ܕܐܸܡܙܘܿܓܼ ܛܸܒܹܿܗ ܕܩܸܛܠܵܟ ܒܹܝܬܼ ܫܵܪܘܼܬܼܵܟ.", ":ܒܵܟ ܡܵܪܝ ܐܸܩܪܘܿܒܼ ܠܲܡܡܲܠܵܠܘܼ ܥܲܠ ܚܲܫܲܝ̈ܗܘܿܢ", "ܕܐܸܠܵܐ ܐܸܢ ܒܵܟ ܠܵܐ ܡܸܬܼܝܲܕ ܝܲܕܥܝܼܢ ܢܸܨܚܵܢܲܝ̈ܗܘܿܢ.", ":ܐܲܢ̄ܬܘܼ ܫܘܼܦܪܵܐ ܕܟܼܠ ܕܐܸܬܼܩܲܪܲܒܼ ܠܲܓܼܡܝܼܪܘܼܬܼܵܐ", "ܘܐܲܢ̄ܬܿܘܼ ܟܠܝܼܠܵܐ ܕܟܼܠ ܕܐܸܬܼܢܲܨܲܚܘ ܒܐܵܓܼܘܿܢܲܝ̈ܗܘܿܢ.", ":ܒܚܲܫܵܟ ܕܝܼܠܵܟ ܐܲܡܣܲܪܘ ܣܵܗ̈ܕܹܐ ܥܲܠ ܚܲܫܝ̈ܗܘܿܢ", "ܘܥܲܠ ܕܲܚ̣ܙܵܘ ܒܵܟ ܟܹܐܒܹ̈ܐ ܣܲܝܒܲܪܘ ܐܘܼܠܨܵܢܲܝ̈ܗܘܿܢ.", ":ܗܲܒܼܠܝܼ ܡܵܪܢ ܕܐܸܓܼܕܘܿܠ ܫܘܼܦܪܵܐ ܕܲܠܝܼܠܲܝ̈ܗܘܿܢ", "ܡ̣ܢ ܒܹܝܬܼ ܓܲܙܵܟ ܕܲܡܠܸܐ ܥܘܼܬܼܪܵܐ ܠܲܕܩܵܪܸܒܼ ܠܹܗ.", ":ܗܠܹܝܢ ܕܲܛܥܲܢܘ ܝܘܼܩܪܹܗ ܕܚܲܫܵܟ ܥܲܠ ܦܲܓܼܪ̈ܝܗܘܿܢ", "ܘܲܒܼܡܲܚ̈ܘܵܬܗܘܿܢ ܐܣܸܩܘ ܨܲܠܡܵܟ ܠܲܙܩܝܼܦܘܼܬܼܵܐ.", ":ܗܵܠܹܝܢ ܕܐܲܩܠܝܼܘ ܥܲܠ ܣܲܦܣܹܪܵܐ ܘܥܲܠ ܓܵܘܙܲܠܬܵܐ", "ܘܕܲܫܘ ܥܲܠ ܓܡ[...]ܪܹ̈ܐ ܒܪܹܬܚܵܐ ܕܚܘܼܒܵܟ ܡܸܛܠܵܬܼܵܟ.", ":ܗܵܠܹܝܢ ܕܲܓܼܚܸܕܘ ܠܘܼܩܒܲܠ ܣܲܝܦܵܐ ܟܲܕ ܡܸܬܼܩܲܛܠܝܼܢ", "ܘܲܦܨܝܼܚܵܐܝܼܬܼ ܝܲܗ̣̄ܒܼܘ ܠܲܦܣܵܩܵܐ ܗܲܕܵܡܲܝ̈ܗܘܿܢ.", ":ܗܵܠܹܝܢ ܕܲܪܗܸܛܘ ܠܘܼܩܒܼܵܠ ܩܸܛܠܵܬ ܒܚܹܐܦܵܐ ܪܲܒܵܐ", "ܘܩܲܒܸܿܠܘ ܣܲܝܦܵܐ ܐܲܝܟ ܡܵܘܗܲܒܼܬܼܵܐ ܕܡܲܠܝܵܐ ܛܘܼܒܹ̈ܐ.", ":ܗܵܠܹܝܬ ܕܲܗܘ̤ܵܘ ܐܘܼܟܼܠܵܐ ܠܢܘܼܪܵܐ ܘܲܠܚܲܝ̈ܘܵܬܵܐ", "ܘܠܵܐ ܙܵܥܘ ܘܐܲܫܦܸܠܘ ܟܲܕ ܡܸܬܼܚܲܪܒܝܼܢ ܡܸܛܠܵܬܼܵܟ.", ":ܗܵܠܹܝܢ ܕܲܫܒܲܩܘ ܥܵܠܡܵܐ ܘܓܸܢܣܵܐ ܡܸܛܠܵܬܼܵܟ", "ܘܲܣܢ̣ܵܘ ܒܵܬܹ̈ܐ ܘܐܲܚܹ̈ܐ ܘܛܘܼܗ̈ܡܹܐ ܕܠܵܟ ܢܸܬܼܩܲܪܒܼܘܼܢ.", ":ܪܵܚܡܵܐ ܕܫܲܪܝܼܪ ܐܸܠܵܐ ܒܩܘܼܫܬܵܐ ܠܵܐ ܡܸܬܼܢܲܨܲܚ", "ܘܐܸܢ ܠܵܐ ܡܵܐܲܬܼ ܡܸܛܠ ܪܵܚܡܹܐ ܠܵܐ ܡܲܚܸܒܼ ܠܹܗ.", ":ܗܵܢܵ̇ܘ ܚܘܼܒܵܐ ܘܲܕܪܲܒܿ ܡܸܢܹܗ ܐ̄ܚܪܹܢܵܐ ܠܵܐ ܐܝܼܬܼ", "ܕܡܸܛܠ ܪܵܚܡܹܗ ܐ̄ܢܵܫ ܟܲܕ ܚܵܕܹܐ ܠܡܵܘܬܵܐ ܢܸܩܪܘܿܒܼ.", "ܒܚܲܝܹ̈ܐ ܪ̈ܚܝܼܡܹܐ ܘܲܒܼܓܹܐܘ̈ܬܼܵܐ ܘܲܒܼܒܼܘܼܣܵܡܹ̈ܐ:", "ܐܲܝܢܵܐ ܕܡܲܚܸܒܼ ܠܵܐ ܒܚܝܼܪ ܚܘܼܒܹܗ ܒܹܝܬܼ ܦܵܪ̈ܘܿܫܹܐ.", ":ܢܘܼܪܵܐ ܒܚܵܪܵܐ ܠܕܲܗܒܼܵܐ ܕܲܟܝܼܵܐ ܐܸܢ ܫܲܦܝܼܪ ܗ̄ܘ̣", "ܘܡܵܘܬܵܐ ܒܚܲܫܹ̈ܐ ܒܵܩܹ̇ܐ ܠܡܘܼܒܵܐ ܕܐܸܢ ܫܲܪܝܼܪ ܗ̄ܘ̣.", ":ܐܸܢ ܠܵܐ ܥܸܐܸ̇ܠ ܕܲܗܒܼܵܐ ܠܟܼܘܼܪܵܐ ܘܡܸܬܼܦܲܚܲܪ ܒܹܗ", "ܕܢܸܬܿܬܨܝܼܪ ܥܠܵܘܗܝ ܨܲܠܡܵܐ ܕܡܲܠܟܵܐ ܦܘܼܪܣܵܐ ܠܵܐ ܐܝܼܬܼ.", "ܘܐܸܢ ܠܵܐ ܩܵܪܹܒܼ ܐ̄ܢܵܫ ܠܐܘܼܠܨܵܢܵܐ ܥܕܲܡܵܐ ܠܡܵܘܬܵܐ.", "ܠܵܐ ܡܸܬܿܬܿܨܝܼܪ ܒܹܗ ܨܲܠܡܵܐ ܕܚܘܼܒܵܐ ܕܐܠܸܵܗܘܼܬܿܐ.", ":ܕܲܗܒܼܵܐ ܒܟܼܘܼܪܵܐ ܡܩܲܒܹܠ ܛܲܒܼܒܼܐ ܕܢܸܗܘܸܐ ܨܲܠܡܵܐ", "ܘܐ̄ܢܵܫܵܐ ܒܚܲܫܹ̈ܐ ܡܩܝܼܡ ܒܹܗ ܨܲܠܡܵܐ ܕܐܲܠܵܗܘܼܬܼܵܐ.", ":ܒܵܠܲܥ ܕܲܗܒܼܵܐ ܪܸܒܿܘܼ ܙܲܒܼܢ̈ܝܼܢ ܥܲܠ ܣܸܕܵܢܵܐ", "ܘܟܸܢ ܥܵܒ̇ܕܝܼܢ ܠܹܗ ܚܫܠܬܼܵܐ ܠܬܼܵܓܼܐ ܒܫܘܼܦܪܵܐ ܕܩܢܐ.", ":ܘܗܵܟܢ ܣܵܗ̈ܕܹܐ ܒܝܲܕ ܡܲܚ̈ܘܼܬܼܗܘܿܢ ܫܘܼܦܪܵܐ ܐܸܫܟܲܚܘ", "ܘܗܵܐ ܒܟܼܠܝܼܠܹܗ ܕܡܲܠܟܵܐ ܓܕܝܼܠܝܼܢ ܟܲܕ ܡܸܬܼܢܲܨܚܝܼܢ.", ":ܛܪ̈ܘܼܢܹܐ ܕܐ̄ܢܵܫܵܐ ܗܘ̤ܵܘ ܐܘܼܡܵܢܹ̈ܐ ܡܗܝܼܪܹ̈ܐ ܕܲܚܫܲܠܘ", "ܐ̄ܢܵܫܵܐ ܒܚܲܫܹ̈ܐ ܘܲܣܕܲܪ ܐܸܢܘܿܢ ܒܹܝܬܼ ܡܲܠܟܿܘܼܬܼܵܐ.", ":ܦܲܓܼܪܵܐ ܕܣܵܗ̈ܕܹܐ ܐܲܝܟ ܕܲܠܕܲܗܒܼܵܐ ܒܢܘܼܪܵܐ ܣܵܡܘܼܗܝ", "ܘܲܥܒܲܕܘ ܡܸܢܹܗ ܬܵܓܼܐ ܕܬܲܗܪܵܐ ܠܡܲܠܟܵܐ ܪܲܒܵܐ.", ":ܒܢܸ̈ܓܼܕܹܐ ܚܲܫܠܘܼܗܝ ܘܲܒܼܡܲܚ̈ܘܼܬܼܵܐ ܣܵܡ̣ܘ ܒܹܗ ܫܘܼܦܪܵܐ", "ܒܚܲܪ ܬܹܗ ܢܘܼܪܵܐ ܘܩܲܒܸܿܠ ܨܘܼܪܬܵܐ ܕܠܵܐ ܡܸܬܼܚܲܒܿܠܵܐ.", ":ܒܠܲܥܘ ܐܲܝܟ ܕܲܗܒܼܵܐ ܘܲܩܢ̣ܵܘ ܫܘܼܦܪܵܐ ܐܲܝܟ ܚܸܫ̈ܠܵܬܼܵܐ", "ܕܲܠܬܲܨܒܿܝܼܬܼܵܐ ܕܟܲܠܬܼܵܐ ܢܸܗܘܘܿܢ ܒܹܝܬܼ ܡܸܫܬܿܘܼܬܼܵܐ.", ":ܚܲܬܼܢܵܐ ܩܛܝܼܠܵܐ ܙܲܡܸܢ ܐܸܢܘܿܢ ܠܒܹܝܬܼ ܡܸܫܬܘܼܬܼܵܐ", "ܘܐܲܝܬܿܝܼܘ ܗܸܢ̣ܘܿܢ ܕܸܡܗܘܿܢ ܥܲܡܗܘܿܢ ܪ̈ܘܼܡܝܵܢܲܝܗܘܿܢ.", "ܣܡܵܟܼܵܐ ܕܢܘܼܗܪܵܐ ܕܲܡܠܸܐ ܚܪ̈ܝܼܒܹܐ ܗܵܐ ܚܵܙܹ̇ܐ ܐ̄ܢܵܐ.", "ܨܵܘܪܹ̈ܐ ܦܣܝ̈ܩܹܐ ܘܦܲܓܼܪܹ̈ܐ ܢܣܝܼܪܹ̈ܐ ܘܓܼܘܼܫ̈ܡܹܐ ܣܪ̈ܝܼܩܹܐ.", ":ܪܹ̈ܫܹܐ ܩܛ̈ܝܼܠܹܐ ܘܲܫܪܲܟܼܘܿܕܹܐ ܕܟܼܠ ܣܘܼܪ̈ܕܝܼܢ", "ܘܲܡܠܸܐ ܡܸܢܗܘܿܢ ܒܲܝܬܵܐ ܪܲܒܵܐ ܕܒܹܝܬܼ ܡܸܫܬܿܘܼܬܼܵܐ.", ":ܘܒܲܝܫܵܬܼ ܗܵܠܹܝܢ ܟܲܠܬܵܐ ܒܬܼܘܼܠܬܵܐ ܦܨܝܼܚܲܬ̤ ܪܲܒܲܬܼ", "ܘܚܲܒܿܝܼܒܼܝܼܢ ܠܵܗ̇ ܚܸܙ̈ܘܸܐ ܡܫܲܟܼܪܹ̈ܐ ܕܦܘܼܣܵܩܲܝ̈ܗܘܿܢ.", ":ܡܢܲܓܲܕ ܗܵܢܵܐ ܘܲܦܠܝܼܥ ܗܵܢܵܐ ܘܲܩܛܝܼܠ ܗܵܢܵܐ", "ܡܒܲܣܒܲܣ ܗܵܢܵܐ ܘܲܣܪܝܼܩ ܗܵܢܵܐ ܘܲܫܩܝܼܠ ܗܵܢܵܐ.", ":ܐܝܼܬܼ ܕܲܦܟܼܝܼܪܝܼܢ ܘܐܝܼܬܼ ܕܲܩܛܝܼܠܝܼܢ ܡ̣ܢ ܪ̈ܕܘܿܦܹܐ", "ܚܲܕ ܡܸܬܼܦܲܫܲܚ ܘܚܲܕܼ ܡܸܬܼܢܲܬܲܦ ܡ̣ܢ ܚܵܝܵܬܼܵܐ.", ":ܘܐܝܼܬܼ ܕܡ̣ܢ ܢܘܼܪܵܐ ܣܵܠܩܵܐ ܣܘܵܬܹܗ ܐܲܝܟ ܗܹܪܘܿܡܹܐ", "ܐ̄ܚܪܹܢܵܐ ܡܦܲܫܲܚ ܟܲܕ ܡܸܬܢܲܬܲܦ ܡ̣ܢ ܥܵܘ̈ܠܹܐ.", ":ܗܵܘ̇ ܐܸܬܼܦܲܪܣܝܼ ܘܗܵܘ̇ ܐܸܬܼܒܲܣܒܲܣ ܘܗܵܘ̇ ܐܸܬܼܦܲܣܲܩ", "ܟܠܗܘܿܢ ܣܲܝܒܲܪܘ ܟܠ ܐܘܼܠܨܵܢ̈ܝܼܢ ܥܵܘܠܹ̇ܐܝܼܬܼ.", ":ܣܡܵܟܼܵܐ ܪܲܒܵܐ ܕܲܙܩܝܼܦܘܼܬܼܵܐ ܡܵܪܲܬ̤ ܚܲܫܹ̈ܐ", "ܘܐܝܢܵܐ ܕܥܲܠ̣ ܠܹܗ ܚܲܡܪܵܐ ܕܟܹܐܒܸ̈ܐ ܥܨܲܪ ܠܹܗ ܘܐܸܫܬܿܝܼ.", ":ܙܡܝܼ̈ܢܹܐ ܕܲܩܪܵܐ ܚܲܬܼܢܵܐ ܕܪܵܘܡܵܐ ܘܥܲܡܹܗ ܥܲܠ̣ܘ ܗ̄ܘ̣ܵܘ", "ܦܸܓܼܥܲܬ̤ ܗ̄ܘ̣ܵܬܼ ܒܗܘܿܢ ܚܲܪܒܵܐ ܠܛܝܼܫܬܵܐ ܒܹܝܬܼ ܡܸܫܬܿܘܼܬܹܗ.", ":ܢܘܼܪܵܐ ܕܝܲܩܕܵܐ ܥܲܡ ܣܲܦܣܹܪܐ ܕܨܲܗܝܵܬ ܠܲܕܡܵܐ", "ܢܩܵܫܵܐ ܕܟܹܐܦܹ̈ܐ ܘܚܘܼܪܵܩ ܫܸܢܹ̈ܐ ܕܐܲܪ̈ܝܵܘܵܬܼܵܐ.", ":ܥܲܡ ܬܸܢܵܢܵܐ ܪܲܒܵܐ ܕܣܵܠܹ̇ܩ ܡ̣ܢ ܝܲܩܕܵܢܵܐ", "ܚܸܡܬܼܵܐ ܕܚܲܢ̈ܦܹܐ ܕܕܲܡܝܵܐ ܒܓܲܠ̈ܠܹܝܗ̇ ܠܝܲܡܵܐ ܪܲܒܵܐ.", ":ܒܗܵܢ ܐܸܣܟܹܿܡܵܐ ܕܗܵܠܹܝܢ ܚܲܫܹ̈ܐ ܥܝܲܕܘ ܩܲܕܝܼ̈ܫܐ", "ܘܲܦܨܝܼܚܵܐܝܼܬܼ ܣܲܝܒܲܪܘ ܟܹܐܒܹ̈ܐ ܕܠܵܐ ܪܘܼܥܵܡܵܐ.", ":ܦܫܝܼܩ ܗ̄ܘ̣ ܠܚܘܼܒܵܐ ܕܠܵܐ ܢܸܬܼܪܲܥܲܡ ܟܲܕ ܡܸܨܛܲܥܲܪ", "ܕܟܼܠ ܓܹܝܪ ܣܵܒܹ̇ܠ ܘܲܡܣܲܝܒܲܪ ܟܠ ܐܲܟܼܡܵܐ ܕܲܟܼܬܼܝܼܒܼ.", "ܟܹܐܒܹ̈ܐ ܘܚܲܫܹ̈ܐ ܥܲܡ ܐܘܼܠܨܵܒܹ̈ܐ ܘܢܸܓܼ̈ܕܹܐ ܣܲܝܒܲܪܘ:", "ܣܵܗ̈ܕܹܐ ܒܚܘܼܒܿܗܘܿܢ ܟܲܕ ܡܸܬܼܩܲܙܚܝܼܢ ܡ̣ܢ ܥܵܘ̈̇ܠܹܐ.", ":ܣܓܼܘܼܠܵܐ ܕܚܲܝܹ̈ܐ ܕܲܒܼܝܲܕܼ ܪܘܼܡܚܵܐ ܥܨܲܪܘ ܝܗ̄ܘܼ̈ܕܵܝܹܐ", "ܐܲܪܘܝܼ ܠܣܵܗ̈ܕܹܐ ܒܚܲܡܪܹܗ ܕܢܸܛܠܘܿܢ ܐܘܼܠܨܵܢܲܝ̈ܗܘܿܢ.", ":ܐܲܣܓܝܘ ܘܐܸܫܬܿܝܼܘ ܡ̣ܢ ܗܵܘ̇ ܚܲܡܣܵܐ ܕܲܙܩܝܼܦܘܼܬܼܵܐ", "ܥܕܲܡܵܐ ܕܐܵܦܵܠܵܐ ܒܢܘܼܪܵܐ ܐܲܪܓܸܿܫܘ ܒܐܵܓܼܘܿܢܲܝ̈ܗܘܿܢ.", ":ܥܒܲܕ ܗ̄ܘ̣ܵܐ ܐܸܢܘܿܢ ܚܲܡܪܵܐ ܕܐܸܫܬܿܝܼܘ ܡ̣ܢ ܓܵܓܼܘܼܠܬܵܐ", "ܕܢܸܗܘܘܿܢ ܡܗܲܠܟܼܝܼܢ ܥܲܠ ܓܵܘܙܲܠܬܼܵܐ ܟܲܕ ܚܵܕܹܝܢ ܗ̄ܘ̣ܵܘ.", ":ܕܡܵܐ ܡ̣ܢ ܣܸܛܪܹܗ ܕܡܲܠܟܿܐ ܡܫܝܼܚܵܐ ܡܫܲܚܘ ܒܐܵܓܼܘܿܢܵܐ", "ܘܫܸܪܥܲܬ̤ ܡܸܢܗܘܿܢ ܐܝܼܕܹܗ ܪܵܡܬܼܵܐ ܕܵܒܼܥܸܠܕܒܼܵܒܼܵܐ.", ":ܕܵܘܝܵܐ ܕܐܲܩܪܸܒܼ ܘܐܲܪܡܝܼ ܠܐܵܕܵܡ ܒܹܝܬܼ ܐܝܼܠܵܢܹ̈ܐ", "ܗܘ̤ ܐܸܬܼܟܲܬܲܫ ܕܢܲܪܡܸܐ ܠܣܵܗ̈ܕܹܐ ܩܕܼܵܡ ܕܲܝ̈ܢܹܐ.", ":ܪܘܚܵܐ ܕܫܘܼܩܪܵܐ ܕܙܸܡܪܲܬ̤ ܢܸܟܼܠܵܐ ܠܚܵܘܵܐ ܒܐܸܕܢܹܝ̈ܗ̇", "ܫܲܕܠܲܬ̤ ܐܸܢܘܿܢ ܕܬܲܟܼܦܲܪ ܐܸܢܘܿܢ ܒܲܥܪܝܼܡܘܼܬܼܵܗ̇.", ":ܠܵܐ ܕܹܝܢ ܩܲܒܸܿܠܘ ܡܲܠܟܵܐ ܒܝܼܫܵܐ ܘܡܹܐܡܪܹܗ ܣܲܢܝܵܐ", "ܕܲܥܪܝܼܡܝܼܢ ܗ̄ܘ̣ܵܘ ܡ̣ܢ ܬܲܢܼܝܼܢܵܐ ܕܐܲܛܥܝܼ ܐܸܢܘܿܢ.", ":ܡ̣ܢ ܝܘܼܠܦܢܹܗ ܡܗܝܼܪܵܐ ܕܝܼܫܘܿܥ ܐܸܬܼܚܲܟܲܡܘ ܗ̄ܘ̣ܵܘ", "ܘܐܸܬܿܕܲܪܲܫܘ ܗ̄ܘ̣ܵܘ ܒܲܗܪܝܼܡܘܼܬܼܵܐ ܘܬܲܡܝܼܡܘܼܬܼܵܐ.", ":ܗܘ̤ ܒܲܣܒܲܪܬܹܗ ܦܲܩܸܕ ܐܸܢܘܿܢ ܘܐܵܠܸܦ ܐܸܢܘܿܢ", "ܕܢܼܗܘܘܿܢ ܕܵܡܼ̇ܝܢ ܐܵܦ ܠܝܵܘ̈ܢܹܐ ܘܠܲܚ̈ܘܵܘܵܬܼܵܐ.", ":ܒܬܲܡܝܼܡܘܼܬܼܵܐ ܠܝܵܘ̈ܢܹܐ ܕܵܡܹ̇ܝܢ ܐܲܝܟ ܕܝܼܠܸܦܘ ܗ̄ܘ̣ܵܘ", "ܘܟܲܕ ܡܸܬܼܩܲܛܠܝܼܢ ܫܠܹܝܢ ܘܲܦܫܝܼܛܝܼܢ ܒܹܝܬܼ ܩܵܛ̈ܘܿܠܹܐ.", ":ܐܸܠܘܼ ܐܝܼܬܼ ܗ̄ܘ̣ܵܐ ܪܘܼܓܼܙܵܐ ܒܝܵܘܢܵܐ ܠܵܐ ܥܵܡܪܵܐ ܗ̄ܘ̣ܵܬܼ", "ܥܲܡ ܗܵܘ̇ ܕܲܠܚܝܼܡ ܥܲܠ ܦܲܪ̈ܘܼܓܹܝܗ̇ ܠܲܡܩܲܛܵܠܘ.", ":ܘܲܕܫܲܦܝܼܪܵܐ ܗ̄ܝ̣ ܗܵܕܹܐ ܩܢܵܐ ܘܼܗ̇ ܐܵܦ ܬܲܠܡܝܼ̈ܕܹܐ", "ܕܠܵܐ ܢܸܬܼܚܲܡܬܼܘܼܢ ܡܵܐ ܕܡܸܬܼܚܲܪܒܿܝܼܢ ܡ̣ܢ ܥܵܘ̈̇ܠܹܐ.", ":ܠܪܝܼܡ ܗ̄ܘ̣ ܚܸܘܝܵܐ ܕܢܛܲܪ ܢܲܦܫܹܗ ܡ̣ܢ ܢܸܟܼܝܵܢܹ̈ܐ", "ܘܲܙܗܝܼܪܵܐܝܼܬܼ ܚܵܝܹ̇ܐ ܟܠܝܘܿܡ ܐܲܝܟ ܚܲܟܿܝܼ̈ܡܹܐ.", ":ܝܵܕܲܥ ܗ̄ܘ̣ ܓܹܝܪ ܒܲܥܪܝܼܡܘܼܬܹܗ ܐܲܝܟܵܐ ܕܡܸܬܬܿܚܸܕ", "ܕܪܹܫܹܗ ܪܵܨܝܼܢ ܘܥܲܠ ܗܵܝ̇ ܥܵܪܹܩ ܡ̣ܢ ܣܵܩܘܪ̈ܘܗܝ.", ":ܐܸܢ ܓܹܝܪ ܓܲܪܣܵܐ ܕܡܸܬܿܬܿܚܸܕ ܕܲܒܼܵܠ̇ܥ ܛܲܫܝܼ ܪܹܫܹܗ", "ܘܐܲܫܠܸܡ ܟܠܹܗ ܦܲܓܼܪܹܗ ܠܚܲܫܹ̈ܐ ܘܠܲܡܚ̈ܘܵܬܼܵܐ.", ":ܪܹܫܵܐ ܕܢܲܦܫܵܐ ܗܲܝܡܵܢܘܼܬܼܵܐ ܗ̄ܝ̣ ܒܹܝܬܼ ܦܵܪ̈ܘܿܫܹܐ", "ܘܠܵܗ̇ ܢܵܛ̇ܪܝܼܢ ܗ̄ܘ̣ܵܘ ܣܵܗ̈ܕܹܐ ܒܕܼܝܼܢܵܐ ܕܗ̤ܝ ܠܵܐ ܬܸܒܲܠܲܥ.", ":ܫܪܵܪܗܘܿܢ ܒܲܠܚܘܿܕ ܝܲܨܝܦܝܼ̈ܢ ܗ̄ܘ̣ܵܘ ܠܲܡܛܵܪܘ", "ܒܲܥܪܝܼܡܘܼܬܼܵܐ ܕܲܚ̈ܘܘܵܬܵܐ ܕܲܡܠܹܝܢ ܡܸܪܬܼܵܐ.", ":ܠܗܲܝܡܵܢܘܼܬܼܵܐ ܪܹܫܵܐ ܕܚܲܝܹ̈ܐ ܠܒܲܟܼܘ ܒܲܙܗܝܼܪܘܼ", "ܘܝܲܗ̄ܒܼ݂ܘ ܠܲܦܣܵܩܵܐ ܘܲܠܒܼܘܼܣܒܵܣܵܐ ܗܲܕܵܡܲܝ̈ܗܘܿܢ.", ":ܚܲܝܹ̈ܐ ܕܚܸܘܝܵܐ ܒܪܹܫܹܗ ܐܸܢܘܿܢ ܘܐܸܢ ܪܵܨܝܼܢ ܠܹܗ", "ܐܵܘܒܸܕ ܚܲܝܵܘ̈ܗܝ ܘܥܲܠ ܗܵܘ̄ ܪܹܫܹܗ ܡܛܲܫܸܐ ܛܠܝܘܼܡ.", ":ܘܚܲܝܹ̈ܐ ܕܢܲܦܫܵܐ ܒܗܲܝܡܵܢܘܼܬܼܵܐ ܬܠܹܝܢ ܘܲܢܛܝܼܪܝܼܢ", "ܘܐܸܢ ܐܸܬܼܢܲܟܲܝܲܬ̤ ܗܲܝܡܵܢܘܼܬܼܵܐ ܚܲܝܹ̈ܐ ܐܸܒܲܕܘ.", ":ܘܐܵܠܵܨܵܐ ܕܢܛܲܪ ܗܲܝܡܵܢܘܼܬܼܵܐ ܡ̣ܢ ܡܲܟܼܫܘܼ̈ܠܹܐ", "ܐܲܝܟ ܕܐܵܦ ܚܸܘܝܵܐ ܡܛܲܫܸܐ ܪܹܫܹܗ ܡ̣ܢ ܡܲܚ̈ܘܵܬܼܵܐ.", ":ܗܲܟܲܢ ܣܵܗ̈ܕܹܐܐ ܒܕܼܚܵܠܐ ܢܲܛܪܘܼܗ̇ ܠܗܲܝܡܵܢܘܼܬܼܵܐ", "ܘܟܲܕ ܒܵܠܥܝܼܢ ܗ̄ܘ̣ܵܘ ܡ̣ܢ ܕܲܝ̈ܢܐ ܗ̤ܝ ܠܵܐ ܒܸܠܥܲܬ̤.", ":ܒܚܲܝܹ̈ܐ ܐ̄ܚܪ̈ܢܹܐ ܕܲܥܬܼܝܼܕܝܼܢ ܗ̄ܘ̣ܵܘ ܐܲܪܓܹܿܫܘ ܣܵܗ̈ܕܹܐ", "ܘܡܸܛܠ ܗܵܕܹܐ ܝܲܗ̣̄ܒܼܘ ܦܲܓܼܪ̈ܝܗܘܿܢ ܠܡܸܣܒܲܠ ܚܲܫܹ̈ܐ.", ":ܒܚܲܫܹ̈ܐ ܕܣܲܝܒܲܪܘ ܘܲܒܼܡܲܚ̈ܘܵܬܼܗܘܿܢ ܐܲܙܝܼܥܘ ܠܐܲܪܥܵܐ", "ܕܥܵܠܡܵܐ ܐ̄ܚܪܹܢܵܐ ܐܝܼܬܼ ܠܐܲܠܵܗܵܐ ܕܪܲܒܿ ܡ̣ܢ ܗܵܢܵܐ.", ":ܣܲܝܒܲܪܘ ܚܲܫܹ̈ܐ ܒܥܸܠܲܬܼ ܚܲܢ̈ܦܹܐ ܥܕܲܡܵܐ ܕܗܲܝܡܸܢܘ", "ܘܐܫܲܪܘ ܕܐܝܼܬܹ ܗ̄ܘ̣ ܡܸܕܸܢ ܟܲܣܝܵܐ ܕܲܪܓܸܝܫܝܼܢ ܒܹܗ.", ":ܚܙ̣ܵܘ ܪ̈ܕܘܿܦܹܐ ܕܲܟܼܡܵܐ ܦܨܝܼܚܝܼܢ ܠܘܼܩܒܲܠ ܡܵܘܡܵܐ", "ܘܐܲܙܝܼܥ ܐܸܢܘܿܢ ܬܲܗܪܵܐ ܪܲܒܵܬ ܠܲܡܩܲܠܵܣܘ.", ":ܘܫܲܪܝܼܘ ܪܵܢܹ̇ܝܢ ܕܐܸܠܘܼ ܚܲܝܹ̈ܐ ܐ̄ܚܪ̈ܢܹܐ ܠܵܐ ܐܝܼܬܼ", "ܠܵܐ ܡܒܲܣܪܝܼܢ ܗ̄ܘ̣ܵܘ ܐ̄ܢܵܫܵܐ ܗܵܕܢ ܥܲܠ ܚܲܝܲܝ̈ܗܘܿܢ.", ":ܒܡܸܕܸܡ ܪܲܒܵܐ ܕܲܟܼܣܸܐ ܚܬܼܝܼܪܝܼܢ ܟܲܕ ܡܸܬܼܩܲܛܠܝܼܢ", "ܘܥܲܠ ܗܵܝ̇ ܪܵܗ̇ܛܝܼܢ ܐܘܼܩܒܲܠ ܣܲܝܦܵܐ ܒܠܸܒܵܬ ܕܲܟܼܝܵܐ.", ":ܒܣܲܒܼܪܵܐ ܛܵܒܼܵܐ ܕܲܫܒܝܼܚ ܘܲܟܼܣܸܐ ܪܓܼܝܼܫܝܼܢ ܗܵܠܹܝܢ", "ܘܒܲܕܓܼܘܿܢ ܫܵܛܝܼܢ ܠܟܼܠ ܡܲܚ̈ܘܵܬܼܵܐ ܘܲܠܠܘܼܚܵܡܹ̈ܐ.", ":ܡܲܢܘܼ ܗܵܢܵܐ ܝܼܫܘܿܥ ܕܡܵܝܬܹܿܝܢ ܡܸܛܠܵܬܹܗ", "ܘܲܠܡ̇ܢ ܒܲܫܡܹܗ ܚܬܼܝܼܪܝܼܢ ܗܵܠܹܝܢ ܟܲܕ ܡܸܬܼܩܲܛܠܝܼܢ.", ":ܠܡ̇ܢ ܡܵܘܕܹܝܢ ܒܹܗ ܥܕܲܡܵܐ ܠܡܵܘܬܵܐ ܚܲܒܿܝܼܒܼܵܐܝܼܬܼ", "ܘܣܵܒܼܠܝܼܢ ܚܲܫܹ̈ܐ ܘܠܵܐ ܟܦܵܪܝܼܢ ܒܹܗ ܒܐܘܼܠܨܵܢܲܝ̈ܗܘܿܢ.", ":ܕܲܙܩܝܼܦ ܐܵܡ̇ܪܝܼܢ ܘܕܲܩܛܝܼܠ ܡܲܟܼܪܙܝܼܢ ܘܲܠܡܵܢܵܐ ܟܵܝ", "ܘܲܚܬܼܝܼܪܝܼܢ ܒܹܗ ܟܲܕ ܣܵܓܸ̇ܕܝܼܢ ܠܹܗ ܠܥܹܝܢ ܣܲܓܹ̇ܝ̈ܐܹܐ.", ":ܠܡ̇ܢ ܣܵܓܲܕܝܼܢ ܠܹܗ ܐܸܢ ܒܲܪܢܵܫܵܐ ܗ̄ܘ̣ ܕܲܡܐܐ ܚܲܫܹ̈ܐ", "ܘܐܸܢ ܠܵܘ ܚܲܝܵܐ ܗ̄ܘ̣ ܐܲܝܟܲܢ ܡܵܝ̇ܬܿܝܼܢ ܡܸܛܠܵܬܹܗ.", ":ܚܲܝܠܵܐ ܪܲܒܵܐ ܐܝܼܬܼ ܒܗܵܘ̇ ܕܲܙܩܝܼܦ ܡ̣ܢ ܝܗ̄ܘܼܕܼܵܝܹ̈ܐ", "ܘܫܵܘܹ̇ܐ ܒܚܘܼܒܹܗ ܠܲܒܼܢܵܝ̈ܢܵܫܵܐ ܕܲܢܗܲܝܡܢܘܼܢ ܒܹܗ.", ":ܐܵܘ ܐܲܠܵܗܵܐ ܗ̄ܘ̣ ܐܵܘ ܒܲܪܢܵܫܵܐ ܗ̄ܘ̣ ܒܪܹܗ ܕܐܲܠܵܗܵܐ", "ܚܲܝܠܵܐ ܐܝܼܬܼ ܒܹܗ ܕܢܵܓܹ̇ܕ ܐ̄ܢܵܫܵܐ ܠܗܲܝܡܵܢܘܼܬܹܗ.", ":ܒܝܲܕ ܐܘܼ̈ܠܨܵܢܹܐ ܕܣܲܝܒܲܪܘ ܣܵܗ̈ܕܹܐ ܡ̣ܢ ܪ̈ܕܘܿܦܹܐ", "ܗܵܠܹܝܢ ܡܲܠܸܠܘ ܚܲܢ̈ܦܹܐ ܕܲܚܙ̣ܵܘ ܛܘܼܪ̈ܦܲܝܗܘܿܢ.", ":ܘܡܸܛܠ ܗܵܠܹܝܢ ܚܲܢ̈ܦܹܐ ܕܝܲܩܲܪܘ ܠܲܐܩܝܼܦܘܼܬܼܵܐ", "ܡ̣ܢ ܚܲܫܲܝ̈ܗܘܿܢ ܟܲܢܸܫܘ ܥܲܡܵܐ ܠܟܼܵܪܘܿܙܘܼܬܼܵܐ.", ":ܬܗܲܪܘ ܚܲܙܝܹ̈ܐ ܟܲܕܡܵܐ ܕܣܲܝܒܲܪܘ ܟܠ ܡܲܚ̈ܘܵܬܼܵܐ", "ܘܲܕܠܵܐ ܡܲܓܿܢ ܒܵܠܥܝܼܢ ܗܲܝܡܸܢܘ ܥܵܠܡܵܐ ܟܠܹܗ.", ":ܗܘ̤ܵܘ ܠܹܗ ܣܵܗ̈ܕܹܐ ܠܲܒܼܪܵܬ ܩܘܿܟܼܪܵܐ ܒܐܘܼ ܠܨܵܢܲܝ̈ܗܘܿܢ", "ܕܚܲܝܹ̈ܐ ܐ̄ܚܪ̈ܢܹܐ ܐܝܼܬܼ ܠܹܗ ܕܢܸܬܸܿܠ ܠܲܕܪܵܚܸ̇ܡ ܠܹܗ.", ":ܒܕܼܡܗܘܿܢ ܟܲܬܼܒܿܘܼܗ̇ ܠܗܲܝܡܵܢܘܼܬܼܵܐ ܕܐܲܠܵܗ ܟܠܵܐ", "ܘܲܒܼܡܵܘܬܿܝ̈ܗܘܿܢ ܗܘ̤ܵܘ ܡܲܠܵܦܢܹ̈ܐ ܕܫܲܪܝܼܪ̈ܬܼܵܐ.", ":ܠܵܘ ܡܸܠܲܝ̈ܗܘܿܢ ܐܸܬܼܩܲܒܲܠ ܗ̄ܘ̣̈ܝ ܥܲܠ ܫܵܡܘ̈ܥܹܐ", "ܘܠܵܘ ܒܲܥܒܼ̇ܕܵܐ ܕܗܲܝܡܵܢܘܼܬܼܗܘܿܢ ܕܲܟܼܡܵܐ ܫܲܪܝܼܪ.", ":ܡ̣ܢ ܡܲܚ̈ܘܵܬܼܵܐ ܘܚܲܫܹ̈ܐ ܕܲܣܒܲܠ̣ܘ ܥܲܠ ܦܲܓܼܪ̈ܝܗܘܿܢ", "ܝܼܕܝܥ ܟܠܢܵܫ ܕܠܵܐ ܣܪܝܼܩ ܥܲܡܠܵܐ ܕܦܘܼܪ̈ ܫܵܢܲܝܗܘܿܢ.", ":ܗܵܐ ܣܵܗܕܘܼܬܼܗܘܿܢ ܨܝܼܪܵܬ ܒܚܲܫܹ̈ܐ ܕܲܩܢܘܿܡܲܝ̈ܗܘܿܢ", "ܘܡܲܠܦܵܢܘܼܬܼܗܘܿܢ ܟܬܼܝܼܒܼܵܐ ܒܢܸܓܼ̈ܕܹܐ ܕܥܲܠ ܦܲܓܼܪ̈ܝܗܘܿܢ.", ":ܘܲܠܣܵܗܕܘܼܬܼܗܘܿܢ ܡܲܫܲܪ ܟܠܢܵܫ ܠܲܡܩܲܒܵܠܘ", "ܥܲܠ ܕܲܒܼܕܸܡܗܘܿܢ ܚܬܲܡܘ ܗ̄ܘ̣ܵܘ ܘܩܲܒܸܿܠܘ ܦܘܼܪ̈ܫܵܢܲܝܗܘܿܢ.", ":ܡܝܼܬܼܘ ܥܲܠ ܣܲܒܼܪܵܐ ܕܲܚܙ̣ܵܘ ܣܵܗ̈ܕܹܐ ܕܐܝܼܬܼ ܢܘܼܚܵܡܵܐ", "ܒܪܝܼܟܼܘܼ ܡܝܼܫܚܵܐ ܕܟܵܠܸܠܘ ܠܣܵܗ̈ܕܵܘ̈ܗܝ ܒܐܓܼܵܘܿܢܲܝ̈ܗܘܿܢ܀", "ܫܘܼܠܵܡܹܗ: ܫܘܼܒܼܚܵܐ ܠܵܟ ܡܵܪܵܐ ܕܟܼܠܵܐ. ܕܠܵܐ ܒܵܗ̇ܬܿܝܼܢ ܕܲܡܪܒܿܪܝܼܢ ܒܵܟ ܀"]}