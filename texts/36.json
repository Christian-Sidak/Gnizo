{"title": "On Stephen", "subtitle": "The Homilies of Mar Narsai", "syriacTitle": "ܕܕܼܘܼܟܼܪܵܢܵܐ ܕܡܵܪܝ ܐܸܣܛܲܦܵܢܘܿܣ", "author": "Narsai", "text": ["ܡܐܡܪܐ ܢܝܡܝܫܝܐ", "ܕܕܼܘܼܟܼܪܵܢܵܐ ܕܡܵܪܝ ܐܸܣܛܲܦܵܢܘܿܣ", "ܥܘܼܢܵܝܵܐ", "ܫܒܼܝܼܚܘܼ ܡܵܘܬܵܟ ܒܘܼܟܼܪܵܐ ܕܣܵܗ̈ܕܹܐ. ܐܸܣܛܲܦܵܢܘܿܣ ܪܵܚ̇ܡܹܗ", "ܕܝܼܫܘܿܥ. ܕܲܕܼܪܲܫ̣ܬܿ ܐܘܼܪܚܵܐ ܠܣܵܗ̈ܕܹܐ ܒܪ̈ܝܼܟܹܐ. ܕܢܸܪܕܲܘܢ", "ܒܵܬܼܪܵܟ ܠܡܲܠܟܿܘܼܬܼ ܪܵܘܡܵܐ: ܐܲܚܲܝ̈.", ":ܡܲܠܟܵܐ ܕܪܵܘܡ̇ܐ ܕܲܙܟ̣̇ܐ ܒܩܲܝܣܵܐ ܠܒܼܝܼܫܵܐ ܘܡ̇ܘܬܵܐ", "ܓܼܒܼܵܐ ܠܹܗ ܦܵܠܚܵܐ ܘܫܲܕܲܪ ܒܩܲܕܼܡ̇ܐ ܩܕܼܵܡ ܡܲܫܪܝܼܬܹܗ ܀", ":ܩܕܼܵܡ ܡܫܲܪܝܼܬܼܵܐ ܢܦ݂ܲܩ ܕܵܪܵܐ ܕܐܲܬܼܠܹܝܛܘܼܬܼܵܐ", "ܘܩܵܡ̣ ܒܹܝܬܼ ܓܘܼ̈ܕܹܿܐ ܕܡܲܠܟܵܐ ܕܪܵܘܡ̇ܐ ܠܲܒܼܥܸܠܕܲܪܵܐ ܀", ":ܠܐܸܣܛܲܦܵܢܘܿܣ ܫܲܕܲܪ ܡܲܠܟܿܐ ܩܕܼܵܡ ܡܲܫܪܝܼܬܹܗ", "ܕܗܘ̤ ܩܲܕܼܡ̇ܝܵܬܼ ܢܹܐܚܘܿܕ ܕܲܪܵܐ ܥܲܡ ܡ̇ܪܘܿܕܲܐ ܀", ":ܒܛܲܟܼܣܵܐ ܬܡܝܼܗܵܐ ܕܲܡܛܼܪ̈ܝܵܢܹܐ ܫܲܕܿܪܹܗ ܡܲܠܟܿܐ", "ܕܡ̇ܐ ܕܚܵܙܹ̇ܝܢ ܠܹܗ ܚܲܝܠ̈ܲܝ ܪܵܘܡ̇ܐ ܢܸܬܼܪܲܗܒܿܘܼܢ ܒܹܗ ܀", ":ܡܲܫܚܹܗ ܒܪܘܼܚܵܐ ܘܚܲܙܩܹܗ ܒܙܲܝܢܵܐ ܕܠܵܐ ܢܸܬܼܚܲܝܲܒܼ", "ܘܲܩܕܼܵܡ ܓܘܼܕܼܵܐ ܕܲܫܠܝܼܚܘܼܬܼܵܐ ܢ̣ܨܲܚ ܒܐܓܼܘܿܢܵܐ ܀", ":ܟܠܹܗ ܙܲܝܢܵܐ ܕܲܩܪܲܒܼܬܼܵܢܹܐ ܝܲܗ̄ܒܼ ܠܹܗ ܡܲܠܟܿܐ", "ܕܲܕܸܠܵܐ ܕܸܚܠܵܐ ܢܸܥܒܸܿܕ ܩܹܐܪܣܵܐ ܥܲܡ ܡܵܪܘܿܕܹܐ ܀", ":ܣܲܝܦܵܐ ܕܪܘܼܚܵܐ ܐܵܘܚܸܕܼ ܒܐܝܼܕܹܗ ܪܸܡܙܵܐ ܕܫܲܕܼܪܹܗ", "ܕܢܸܚܪܘܿܒܼ ܘܢܲܪܡܹܐ ܠܒܼܝܼܫܹ̈ܐ ܕܲܡ̣ܪܲܕܼܘ ܥܲܠ ܟܹܐܢܘܼܬܼܵܐ ܀", ":ܗܲܝܡܵܢܘܼܬܼܵܐ ܣܲܛܿܪܵܐ ܕܩܘܼܫܬܵܐ ܐܸܚܲܕܼ ܒܐܝܼܕܼܵܘ̈ܗܝ", "ܘܒܼܵܗ̇ ܩܲܒܸܿܠ ܗ̄ܘ̣ܵܐ ܓܹܐܪܹ̈ܐ ܫܢܝܼܢܹ̈ܐ ܕܲܒܼܥܸܠܕܲܪ̈ܘܗܝ ܀", "ܡ̇ܐ ܕܫܵܕܹܝܢ ܗ̄ܘ̣ܵܘ ܓܹܐܪܹ̈ܐ ܕܥܵܘ̣ܠܵܐ ܕܵܢܒܲܙܚܘܼܢܵܝܗܝ:", "ܩܲܒܸܿܠ ܐܸܢܘܿܢ ܒܣܲܟܿܪܵܐ ܕܣܲܒܼܪܵܐ ܘܠܵܐ ܐܸܬܼܢܟܼܝܼ ܀", ":ܥܛ݂ܲܦ ܫܸܪܝܵܢܵܐ ܕܙܲܕܿܝܼܩܘܼܬܼܵܐ ܥܲܠ ܗܲܕܿܡ̇ܘ̈ܗܝ", "ܕܠܵܐ ܢܸܡܚܘܿܢܵܝܗܝ ܘܢܸܗܘܹܐ ܓܘܼܚܟܵܐ ܠܚܲܝ̈ܠܵܘܵܬܼܗܘܿܢ ܀", ":ܣ̣ܵܡ ܣܲܢܘܲܪܬܵܐ ܕܦܘܼܪܩܵܢ ܚܲܝܹ̈ܐ ܕܝܲܗ̣̄ܒܼ ܠܹܗ ܡܲܠܟܵܐ", "ܕܲܢܣܲܬܲܪ ܒܵܗ̇ ܗܲܝܡܵܢܘܼܬܼܵܐ ܪܹܫܵܐ ܕܚܲܝܵܘ̈ܗܝ ܀", ":ܟܠܹܗ ܒܟܼܠܹܗ ܡܚܲܙܲܩ ܗ̄ܘ̣ܵܐ ܒܵܗ̇ ܒܗܲܝܡܵܢܘܼܬܼܵܐ", "ܘܠܲܝܬܼ ܒܵܗ̇ ܕܘܼܟܿܬܵܐ ܕܡܲܫܠܚܵܐ ܗ̄ܘ̣ܵܐ ܡ̣ܢ ܟܹܐܢܘܼܬܼܵܐ ܀", ":ܪܹܫܵܐ ܕܚܲܝܵܘ̈ܗܝ ܚܫܝܼܒܼܵܐ ܗ̄ܘ̣ܵܬ ܠܹܗ ܗܲܝܡܵܢܘܼܬܵܐ", "ܘܲܒܼܣܲܢܘܲܪܬܵܐ ܡܛܲܫܹܐ ܗ̄ܘ̣ܵܐ ܠܵܗ̇ ܕܠܵܐ ܢܸܡܚܘܿܢܵܗ̇ ܀", ":ܠܹܗ ܘܲܠܚܲܒܼܪ̈ܵܘܗܝ ܡܲܠܟܵܐ ܙܲܗܲܪ ܘܦܲܩܸܕܼ ܐܢܘܿܢ", "ܕܐܸܬܿܕܿܡ̇ܘ ܠܲܡ ܠܲܚ̈ܘܵܘܵܬܼܵܐ ܒܲܥܪܝܼܡܘܼܬܼܟܼܘܿܢ ܀", ":ܚܲܟܿܝܼܡ ܚܸܘܝܵܐ ܕܢܵܛܲ̇ܪ ܢܲܦܫܹܗ ܕܠܵܐ ܢܸܡܚܘܿܢܵܝܗܝ", "ܕܟܲܕܼ ܪܹܫܹܗ ܚܲܝ ܠܵܐ ܡܸܬܼܚܲܒܲܠ ܡ̣ܢ ܡܲܚ̈ܘܵܬܼܵܐ ܀", ":ܒܗܵܕܹܐ ܕܡܘܼܬܼܵܐ ܙܵܕܹܩ ܕܬܸܛܪܘܼܢ ܗܲܝܡܵܢܘܼܬܼܵܐ", "ܕܟܲܕܼ ܗ̤ܝ ܢܛܝܼܪܵܐ ܠܵܐ ܕܵܚ̇ܠܝܼܢ ܐ̄ܢܬܿܘܢ ܡ̣ܢ ܢܸܟܼܝܵܢܹ̈ܐ ܀", ":ܠܗܵܢ ܦܘܼܩܕܵܢܵܐ ܐܲܚܝܼܕܼ ܗ̄ܘ̣ܵܐ ܠܹܗ ܦܵܠܚܵܐ ܚܝܼܨܵܐ", "ܘܒܲܕܼܡܘܼܬܼ ܪܹܫܵܐ ܢܵܛܲ݁ܪ ܗ̄ܘ̣ܵܐ ܠܹܗ ܕܕܲܡ ܢܸܬܼܢܟܹܐ ܀", ":ܒܲܕܼܡܘܼܬܼ ܣܲܟܿܪܵܐ ܐܸܚܲܕ ܒܐܝܼܕܹܗ ܠܗܲܝܡܵܢܘܼܬܼܵܐ", "ܘܲܠܛܘܼܝܵܒܹܗ ܕܐܹܘܢܓܲܠܝܼܘܼܢ ܣܲܐܢܹܗ ܒܪܸ̈ܓܼܠܵܘ̈ܗܝ ܀", ":ܪܕܲܒܼ ܥܲܠ ܡܸܠܬܼܵܐ ܕܩܲܕܿܝܼܫܘܼܬܼܵܐ ܐܲܝܟ ܕܥܲܠ ܣܘܼܣܝܵܐ", "ܘܥܲܠ ܡܘܼܟܵܟܼܵܐ ܕܙܲܕܝܩܘܼܬܼܵܐ ܩܲܠܝܼܠ ܓܸܦܹ̈ܐ ܀", ":ܪܟܸܒܼ ܥܲܠ ܡܸܠܬܼܵܐ ܘܐܸܚܲܕܼ ܣܲܝܦܵܐ ܘܲܠܒܸܫ̣ ܩܘܼܫܬܵܐ", "ܘܣ̣ܵܡ ܣܲܢܘܼܪܬܵܐ ܘܲܣܐܸܢ ܒܪ̈ܓܼܠ̇ܘܗܝ ܛܘܼܝܵܒܼ ܡ̇ܪܹܗ ܀", ":ܩܥ̣ܵܐ ܒܡܲܫܪܝܼܬܹܗ ܕܲܒܼܥܸܠܕܪܵܐ ܐܲܝܟ ܪܲܒܿܚܲܝܠܵܐ", "ܘܫܲܪܝܼܘ ܪܵܥ̇ܠܝܼܢ ܡ̣ܢ ܒܲܪܬܼ ܩܵܠܹܗ ܕܕܵܡ̇ܝܵܐ ܠܪܲܥܡܵܐ ܀", ":ܩܕܼܵܡ ܓܘܼܕܲܝ̈ܗܘܿܢ ܕܚܲܝ̈ܠܲܝ ܪܵܘܡ̇ܐ ܫܲܕܿܪܹܗ ܡܲܠܟܵܐ", "ܕܢܸܕܪܘܿܫ ܐܘܼܪܚܵܐ ܠܲܟܼܢܵܘܵܬܹܗ ܕܢܸܬܿܕܲܡܘܿܢ ܒܹܗ ܀", ":ܗܘܸ ܩܲܕܡ̇ܝܵܬܼ ܕܲܪܫܵܗ̇ ܠܐܘܼܪܚܵܐ ܕܣܵܗܕܿܘܼܬܼ ܡ̇ܪܹܗ", "ܘܲܗܘ̤ܵܐ ܒܘܼܟܼܪܵܐ ܕܣܵܗܕܘ̈ܗܝ ܕܝܼܫܘܿܥ ܡܲܠܟܵܐ ܕܪܵܘܡ̇ܐ ܀", ":ܚܲܝܠܵܘܵܬܹܗ ܕܪܹܫܵܐ ܕܐܵܐܲܪ ܡܸܫܬܲܢܩܝܼܢ ܗ̄ܘ̣ܵܘ", "ܕܚܵܙܹ̇ܝܢ ܗ̄ܘ̣ܵܘ ܠܹܗ ܠܲܩܪܲܒܼܬܼܵܢܵܐ ܕܡܲܗܸܠ ܗ̄ܘ̣ܵܐ ܒܗܘܿܢ ܀", ":ܚܙ̣ܵܘ ܕܲܡܚܝܼܠܝܼܢ ܡ̣ܢ ܬܲܟܼܬܿܘܼܫܵܐ ܕܠܘܼܩܒܲܠ ܚܲܝܠܹܗ", "ܘܐܸܓܲܪܘ ܘܐܲܝܬܿܝܼܘ ܠܲܒܼܢܲܝ̈ ܐܲܒܼܪܵܡ ܕܢܸܗܘܘܿܢ ܥܲܡܗܘܿܢ ܀", ":ܒܢܲܝ̈ ܐܲܒܼܪܵܗܗܵܡ ܘܚܲܝܠܲܝ̈ ܒܝܼܫܵܐ ܗܘ̤ܵܘ ܚܕܵܐ ܓܘܼܕܵܐ", "ܕܲܢܚܲܝܒܼܘܼܢܵܝܗܝ ܠܐܸܣܛܲܦܵܢܘܿܣ ܦܵܠܚܵܐ ܕܩܘܼܫܬܵܐ ܀", ":ܐܵܘܓܲܪܘ ܢܲܦܫܗܘܿܢ ܠܲܒܼܥܸܠܕܲܪܵܐ ܒܢܵܘ̈ܗܝ ܕܐܲܒܼܪܵܗܵܡ", "ܘܲܢܣ݂ܲܒܼܘ ܐܲܓܼܪܵܐ ܕܐܲܓܼܝܼܪܘܼܬܼܗܘܿܢ ܕܝܼܢܵܐ ܕܲܥܬܼܝܼܕܼ ܀", ":ܒܝܲܕܼ ܥܸܒܼܪ̈ܵܝܹܐ ܐܲܩܪܸܒܼ ܒܝܼܫܵܐ ܠܘܼܩܒܲܠ ܦܵܠܚܵܐ", "ܐܲܝܟ ܡ̇ܐ ܕܐܲܩܪܸܒ ܒܪܹ̈ܫܵܢܲܝܗܘܿܢ ܠܘܼܩܒܲܠ ܡܲܠܟܿܐ ܀", ":ܐܸܣܛܲܦܵܢܘܿܣ ܡܠܹܐ ܗ̄ܘ̣ܵܐ ܚܲܝܠܵܐ ܐܵܦ ܛܲܝܒܿܘܼܬܵܐ", "ܘܥܵܒܹ̇ܕܼ ܗ̄ܘ̣ܵܐ ܠܲܡ ܐܵܦ ܐܵܬܼܘܵܬܼܵܐ ܒܐܲܪܥܵܐ ܕܲܝܗܘܼܕܼ ܀", ":ܩܵܡ̣ܘ ܗ̄ܘ̣ܵܘ ܐ̄ܢܵܫܵܐ ܟܢܘܼܫܬܵܐ ܒܝܼܫܵܐ ܕܠܹܘܒܲܪ̈ܛܝܼܢܘܿ", "ܘܩܹܘܪ̈ܝܼܢܵܝܹܐ ܥܲܡ ܚܲܒܼܪ̈ܲܝܗܘܿܢ ܕܢܸܒܼܥܘܿܢ ܥܲܡܹܗ ܀", ":ܠܵܐ ܡܸܫܟܿܚܝܼܢ ܗ̄ܘ̣ܵܘ ܣܵܢ̈ܐܹܐ ܕܩܘܼܫܬܵܐ ܐܵܦܠܵܐ ܩܲܠܝܼܠ", "ܠܲܡܩܵܡ ܒܓܲܒܵܐ ܠܘܼܩܒܲܠ ܪܘܼܚܵܐ ܕܡܠܸܠ ܗ̄ܘ̣ܵܐ ܒܹܗ ܀", ":ܚܵܒܼ݂ܘܼ ܡ̣ܢ ܡܸܠܵܘ̈ܗܝ ܕܦܵܠܚܵܐ ܛܵܒܼܵܐ ܟܲܕܼ ܒܲܗܝܼܬܼܝܼܢ", "ܘܗܵܐ ܡܸܬܼܟܲܪܙܵܐ ܚܲܝܵܒܼܘܼܬܼܗܘܿܢ ܒܟܼܠܗܘܿܢ ܕܼܵܪܹ̈ܐ ܀", ":ܒܓܼܘܼܡܕܼܵܢܘܼܬܼܗܘܿܢ ܫܲܕܲܪܘ ܓܼܒܼܪܹ̈ܐ ܘܐܲܠܸܦܘ ܕܢܹܐܡܪܘܼܢ", "ܕܲܫܡܲܥ̣ܢܵܝܗܝ ܠܲܡ ܕܓܲܕܸܿܦ ܒܡܸܠܵܘ̈ܗܝ ܥܲܠ ܐܵܠܵܗܵܐ ܐܵܦ ܥܲܠ ܡܲܠܟܵܐ ܀", ":ܚܛܲܦܘ ܗ̄ܘ̣ܵܘ ܘܐܲܝܬܿܝܘܼܗܝ ܠܡܸܨܥܲܬܼ ܟܸܢܫܵܐ ܕܥܵܒܼܕܼܵܝ̈ ܥܵܘ̣ܠܵܐ", "ܕܲܢܡܝܼܬܼܘܼܢܵܝܗܝ ܐܲܝܟ ܡ̇ܢ ܕܓܲܕܲܦ ܥܲܠ ܐܲܠܵܗܵܐ ܀", ":ܒܓܹܐܪܹ̈ܐ ܕܡܸܠܵܘ̈ܗܝ ܡܢܲܓܸܿܕܼ ܗ̄ܘ̣ܵܐ ܠܗܘܿܢ ܣܵܗܕܹܿܗ ܕܝܼܫܘܿܥ", "ܠܲܒܼܢܲܝ̈ ܐܲܒܼܪܵܐ ܕܠܵܐ ܗܘ̤ܵܘ ܝܵܪ̈ܬܹܿܐ ܕܣܲܒܼܪܹܗ ܕܐܲܒܼܪܵܡ ܀", ":ܓܒܝܼܬܹܗ ܕܐܲܒܼܪܵܡ ܕܓܼܒܼ݂ܵܝܗܝ ܪܸܡܙܵܐ ܒܹܝܬܼ ܒܵܒܼܠܵܝܹ̈ܐ", "ܐܲܡ̣ܪܵܗ̇ ܟܹܐܢܵܐ ܠܲܒܼܢܲܝ̈ ܐܲܒܼܪܵܡ ܕܢܲܒܼܗܸܬܼ ܐܸܢܘܿܢ ܀", ":ܓܒܼ݂ܵܐ ܠܲܡ ܪܸܡܙܵܐ ܠܲܒܼܢܵܘ̈ܗܝ ܕܐܲܒܼܪܵܡ ܡ̣ܢ ܟܠ ܥܲܡܡܹ̈ܐ", "ܘܝܲܩܲܪ ܐܸܢܘܿܢ ܒܒܲܝܬܵܝܘܼܬܹܗ ܛ̇ܒܼ ܡ̣ܢ ܟܠܢܵܫ ܀", ":ܠܵܐ ܫ̣ܒܲܩ ܐ̄ܢܵܫܵܐ ܕܢܸܛܠܘܿܡ ܐܸܢܘܿܢ ܘܢܲܟܹܿܐ ܐܸܢܘܿܢ", "ܘܲܦܪ݂ܲܩ ܐܸܢܘܿܢ ܡ̣ܢ ܡܸܨܪ̈ܵܝܹܐ ܘܡ̣ܢ ܒܵܒܼܵܠܵܝܹ̈ܐ ܀", ":ܩܲܫ̈ܝܲܝ ܩܕܼܵܠܵܐ ܘܲܕܼܠܵܐ ܓܙܝܼܪܝܼܢ ܒܠܸܒܵܘܵܬܼ̈ܗܘܿܢ", "ܗ̤ܘܲܝܬܿܘܿܢ ܠܩܘܼܒܼܠܹܗ ܘܠܘܼܩܒܲܠ ܪܘܼܚܵܐ ܕܩܘܼܕܸܫܵܐ ܕܡܸܢܹܗ ܀", ":ܠܐܲܒܼܵܗܲܝ̈ܟܿܘܿܢ ܕܵܡܹ̇ܐ ܛܢܵܢܵܐ ܕܪܥܝܵܢܲܝܟܿܘܿܢ", "ܕܲܪܕܲܦܘ̣ ܟܹܐܢܹ̈ܐ ܩ̣ܛܠܘ ܙܲܕܿܝܼܩܹ̈ܐ ܕܫܲܕܲܪ ܪܸܡܙܵܐ ܀", ":ܒܩܵܠܹܝܢ ܡܸܠܹ̈ܐ ܡ̇ܚܹ̇ܐ ܗ̄ܘ̣ܵܐ ܠܗܘܿܢ ܐܲܝܟ ܕܲܒܼܫܲܒܼܛܵܐ", "ܘܲܡܩܝܼܡ ܗ̄ܘ̣ܵܐ ܠܗܘܿܢ ܒܡܲܪܝܼܪܘܼܬܼܵܐ ܕܠܵܐ ܬܲܪܥܘܼܬܼܵܐ ܀", ":ܦܸܪܚܲܬ̤ ܡܸܪܬܼܵܐ ܕܚܸܡܬܼܵܢܘܼܬܼܵܐ ܒܠܸܒܵܘ̈ܬܼܗܘܿܢ", "ܘܠܵܐ ܣܦܲܩܘ ܥܲܙܝܼܘ ܠܘܼܩܒܲܠ ܓܹܐܪܹ̈ܐ ܫܢܝܼܢܹ̈ܐ ܕܡܸܠܵܘ̈ܗܝ ܀", ":ܚܲܝܸܒܼ ܐܸܢܘܿܢ ܠܦܵܠܚܹ̈ܐ ܠܦܵܚܹ̈ܐ ܕܒܼܝܼܫܵܐ ܦܵܠܚܵܐ ܛܵܒܼܵܐ", "ܘܐܸܬܼܡܲܪܡܲܪܘ ܗ̄ܘ̣ܵܘ ܕܲܩܢ̣ܵܘ ܓܲܒܵܐ ܕܚܲܝܵܒܼܘܼܬܼܵܐ ܀", ":ܒܪܘܼܓܼܙܵܐ ܐܲܚܝܼܪܘ ܟܲܕܼ ܚܵܝܒܿܝܼܢ ܗ̄ܘ̣ܵܘ ܡ̣ܢ ܟܹܐܢܘܼܬܼܵܐ", "ܘܐܸܚܲܝܕܼܘ ܐܲܦܩܘܼܗܝ ܠܒܲܪ ܡ̣ܢ ܡܕܝܼܢ̄ܬܵܐ ܘܪܵܓܼܡ̇ܝܼܢ ܗ̄ܘ̣ܵܘ ܠܹܗ ܀", ":ܠܵܘ ܣܦܲܩ̣ܘ ܥܲܙܝܼܘ ܚܘܼܒܵܐ ܕܡܸܠܬܹܗ ܕܐܲܬܼܠܹܝܛ ܩܘܼܫܬܵܐ", "ܘܲܚܙ̣ܵܘ ܦܘܼܪܣܵܐ ܕܲܢܡܝܼܬܼܘܼܢܵܝܗܝ ܡ̇ܘܬܵܐ ܕܙܲܒܼܢܵܐ ܀", ":ܡ̇ܘܬܵܐ ܕܙܲܒܼܢܵܐ ܡ̣ܝܼܬܼ ܢܲܨܝܼܚܵܐ ܠܵܘ ܕܲܠܥܵܠܲܡ", "ܘܡܸܛܠ ܗܵܕܹܐ ܟܲܕܼ ܚܵ̇ܕܹܐ ܗ̄ܘ̣ܵܐ ܩܲܒܿܠܹܗ ܠܡܵܘܬܵܐ ܀", ":ܝ̄ܠܹܦ ܡ̣ܢ ܡ̇ܪܹܗ ܕܲܙܟܼܵܝ̣ܗܝ ܠܡܵܘܬܵܐ ܘܬܲܒܿܪܹܗ ܠܥܘܼܩܣܹܗ", "ܘܡܸܛܠ ܗܵܕܹܐ ܡܲܗܸܠ ܗ̄ܘ̣ܵܐ ܒܹܗ ܘܠܵܐ ܕܵܚܹ̇ܠ ܗ̄ܘ̣ܵܐ ܀", ":ܥܲܠ ܪܓܼܘܿܡ̇ܘܗܝ ܡܸܬܼܟܲܫܲܦ ܗ̄ܘ̣ܵܐ ܠܡܵܪܵܐ ܕܲܓܼܒܼ݂ܵܝܗܝ", "ܕܠܑܵܐ ܢܩܝܼܡ ܠܗܘܿܢ ܗܵܕܹܐ ܚܛܝܼܬܼܵܐ ܕܣܵܥ̇ܪܝܼܢ ܨܹܐܕܼܵܘܗܝ ܀", ":ܒܡܵܪܵܐ ܕܟܼܠܵܐ ܡܸܬܿܕܿܡܹܐ ܗ̄ܘ̣ܵܐ ܦܵܠܚܵܐ ܕܩܘܼܫܬܵܐ", "ܕܐܲܦܝܼܣ ܠܐܲܒܼܘܼܗܝ ܥܲܠ ܙܵܩܘܿܦܵܘ̈ܗܝ ܕܢܸܫܒܿܘܿܩ ܠܗܘܿܢ ܀", ":ܣܕ݂ܲܪܘ ܓܘܼܕܲܝ̈ܗܘܿܢ ܦܵܠܚܹ̈ܐ ܕܥܵܘ̣ܠܵܐ ܐܲܝܟ ܕܒܲܩܪܵܒܼܵܐ", "ܘܲܚܠܵܦ ܙܲܝܢܵܐ ܘܲܝܸܢܘ ܢܲܦܸܫܗܘܿܢ ܒܟܹܐܦܹ̈ܐ ܘܫܘܿܥܹ̈ܐ ܀", ":ܠܵܐ ܐܸܬܼܪܲܦܝܼ ܥܲܒܼܕܵܐ ܚܝܼܨܵܐ ܡ̣ܢ ܒܝܼܫܘܼܬܼܗܘܿܢ", "ܘܠܵܐ ܐܲܫܦܸܠ ܗ̄ܘ̣ܵܐ ܡ̣ܢ ܬܲܟܼܬܿܘܼܫܵܐ ܕܠܘܼܩܒܲܠ ܥܵܘܼܠܵܐ ܀", ":ܡܲܠܟܵܐ ܕܲܓܼܒܼܵܝܗܝ ܡܠܲܒܸܿܒܼ ܗ̄ܘ̣ܵܐ ܠܹܗ ܕܠܵܐ ܢܸܬܼܪܲܦܸܐ", "ܘܲܦܬ݂ܲܚ ܩܘܼܕܼܡ̇ܘܗܝ ܘܹܐܠܵܐ ܕܪܵܘܡ̇ܐ ܕܬܘܼܒܼ ܢܸܬܼܠܲܒܲܒܼ ܀", ":ܒܝܲܕܼ ܓܸܠܝܵܢܵܐ ܚܙ̣ܵܐ ܠܲܫܡܲܝܵܐ ܕܲܦܬܼܝܼܚܝܼܢ ܗ̄ܘ̣ܵܘ", "ܘܲܚܙ̣ܵܐ ܠܝܼܫܘܼܥ ܩܵܐܹ̇ܡ ܗ̄ܘ̣ܵܐ ܡ̣ܢ ܝܲܡܝܼܢܵܐ ܀", ":ܟܲܕܼ ܩܵܐܹ̇ܡ ܗ̄ܘ̣ܵܐ ܚܙ̣ܵܝܗܝ ܠܲܡܫܝܼܚܵܐ ܣܵܗܕܵܐ ܒܚܝܼܪܵܐ", "ܟܲܕܼ ܩܵܐܹ̇ܡ ܗ̄ܘ̣ܵܘ ܐܲܝܟ ܡ̇ܢ ܕܒܼܵܥܹ̇ܐ ܕܢܸܚܘܿܬܼ ܨܹܐܕܼܵܘܗܝ ܀", ":ܒܗܵܕܹܐ ܕܡܘܼܬܼܵܐ ܡܚܵܘܹܐ ܗ̄ܘ̣ܵܐ ܠܹܗ ܡܫܝܼܚܵܐ ܢܲܦܫܹܗ", "ܐܲܝܟ ܡ̇ܢ ܕܒܼܥܹ̇ܐ ܕܢܹܐܬܸܐ ܢܦܲܨܹܝܘܗܝ ܡ̣ܢ ܐܝܼܕܼܵܝ̈ܗܘܿܢ ܀", ":ܚܘܼܒܹܿܗ ܕܝܼܫܘܿܥ ܕܠܵܐ ܡܸܬܼܡܲܠܲܠ ܚܙ̣ܵܐ ܐܲܬܼܠܹܝܛܵܐ", "ܕܠܵܘ ܟܲܕܼ ܝܵܬܹܿܒܼ ܚܵܘܝܼ ܢܲܦܫܹܗ ܐܸܠܵܐ ܕܩܵܐܹ̇ܡ ܀", ":ܗܵܢܵܘ̇ ܛܲܟܼܣܵܐ ܕܐܲܝܠܹܝܢ ܕܨܵ̇ܦܝܼܢ ܕܚܲܒܿܝܼܒܲܝ̈ܗܘܿܢ", "ܕܠܵܐ ܡܸܬܿܛܦܝܼܣܝܼܢ ܕܢܲܗܡܘܿܢ ܡܸܢܗܘܿܢ ܟܲܕܼ ܡܸܬܿܛܲܠܡܝܼܢ ܀", ":ܪܵܚܡܹܗ ܕܡܲܠܟܵܐ ܡܸܬܼܢܲܓܲܕ ܗ̄ܘ̣ܵܐ ܡ̣ܢ ܡܲܪ̈ܲܚܹܐ", "ܘܲܚܙ̣ܵܐ ܡܲܠܟܵܐ ܪܵܚܡܹܗ ܕܲܒܼܠܲܥ̣ ܘܚܵܘܝܼ ܢܲܦܫܹܗ ܀", ":ܢܲܦܫܹܗ ܚܵܘܝܼ ܒܝܲܕܼ ܓܸܠܝܵܢܵܐ ܠܪܵܚܡܵܐ ܕܚܘܼܒܹܿܗ", "ܘܲܢܗܲܪ ܐܲܦܵܘ̈ܗܝ ܐܲܝܟ ܦܲܪܨܘܿܦܵܐ ܡܲܠܲܐܟ ܢܘܼܗܪܵܐ ܀", ":ܢܘܼܗܪܵܐ ܕܫܘܼܒܼܚܹܗ ܚܙ̣ܵܐ ܐܲܬܼܠܹܝܛܵܐ ܒܓܼܵܘ ܐܲܓܼܘܿܢܵܐ", "ܘܲܢ̣ܗܲܪ ܥܲܝܢܵܘ̈ܗܝ ܠܡܸܬܼܒܲܩܵܝܘܼ ܒܡܲܠܟܿܘܼܬܼ ܪܵܘܡ̇ܐ ܀", ":ܒܡܲܠܟܿܘܼܬܼ ܪܵܘܡ̇ܐ ܡܸܬܼܒܲܩܸܐ ܗ̄ܘ̣ܵܐ ܪܵܚܡܹܗ ܕܝܼܫܘܿܥ", "ܘܡܸܛܠ ܗܵܕܹܐ ܫܵܛ̣ ܗ̄ܘ̣ܵܐ ܘܒܲܣܲܪ ܥܲܠ ܟܠ ܚܲܫܝܼ̈ܢ ܀", ":ܐܸܙܕܼܠܲܚ ܢܘܼܗܪܵܐ ܕܙܝܼܘܹܗ ܕܝܼܫܘܿܥ ܥܲܠ ܦܲܪܨܘܿܦܹܗ", "ܘܐܸܬܼܚܲܠܲܛ ܗ̄ܘ̣ܵܐ ܢܘܗܪܵܐ ܕܢܲܦܫܹܗ ܒܙܝܼܘܵܐ ܕܐܲܦܘ̈ܗܝ ܀", ":ܢܘܼܗܪܵܐ ܕܐܲܦܵܘ̈ܗܝ ܚܠܝܼܛ ܗ̄ܘ̣ܵܐ ܒܙܝܼܘܵܐ ܕܢܘܼܗܪܹܗ ܕܝܼܫܘܿܥ", "ܘܚܲܕܼ ܗ̄ܘ̣ܵܐ ܢܘܼܗܪܵܐ ܕܫܘܼܒܹܚܗ ܕܡ̇ܪܲܢ ܘܲܕܗܵܘ̇ ܕܝܼܠܹܗ ܀", ":ܡܫܝܼܚܵܐ ܒܪܵܘܡ̇ܐ ܘܐܸܣܛܲܦܵܢܘܿܣ ܒܹܝܬܼ ܐܲܪ̈ܥܵܢܹܐ", "ܘܚܲܕܼ ܗ̄ܘ̣ܵܐ ܫܘܼܒܼܚܵܐ ܕܡ̇ܪܹܗ ܒܪܵܘܡ̇ܐ ܘܕܝܼܠܹܗ ܕܲܠܬܿܚܬܿ ܀", ":ܠܵܘ ܐܲܝܟ ܡܵܪܹܗ ܗܘ̤ܵܐ ܒܬܸܫܒܿܘܿܚܬܵܐ ܕܠܵܐ ܡܸܬܼܡܲܠܠܵܐ", "ܡܢܵܬܼܵܐ ܝܲܗ̣̄ܒܼ ܠܹܗ ܡܸܢܹܗ ܕܫܘܼܒܚܹܗ ܘܲܗܘ̤ܵܐ ܒܫܘܼܒܼܚܵܐ ܀", ":ܫܘܼܒܼܚܵܐ ܡܲܠܒܸܿܫ ܡܲܠܟܵܐ ܕܪܵܘܡ̇ܐ ܒܪܵܘܡ̇ܐ ܠܥܲܒܼܕܵܘ̈ܗܝ", "ܘܠܸܐܣܛܲܦܵܢܘܿܣ ܐܲܠܒܿܫܹܗ ܫܘܼܒܼܚܵܐ ܟܲܕܼ ܥܲܠ ܐܲܪܥܵܐ ܗ̄ܘ̣ ܀", ":ܟܲܕܼ ܥܲܠ ܐܲܪܥܵܐ ܗ̄ܘ̣ ܝܲܗ̣̄ܒܼ ܠܹܗ ܫܘܼܒܼܚܵܐ ܕܠܵܐ ܡ̇ܝܘܿܬܹ̈ܐ", "ܕܢܫܲܪܲܪ ܗܵܝ̇ ܕܲܥܬܼܝܼܕܼܵܐ ܠܲܡ ܕܬܸܗܘܸܐ ܠܚܲܪܬܼܵܐ ܀", ":ܡܵܐ ܕܡܸܬܼܚܲܠܲܦ ܦܲܓܼܪܵܢ ܫܝܼܛܵܐ ܐܵܡܲ݁ܪ ܦܵܘܠܘܿܣ", "ܥܬܼܝܼܕܼ ܗ̄ܘ̣ܵܐ ܕܢܸܥܒܿܕܼܝܼܘܗܝ ܐܲܝܟ ܬܸܫܒܿܘܿܚܬܐ ܕܦܲܓܼܪܵܐ ܕܫܘܼܒܼܚܹܗ ܀", ":ܒܗܵܢܵܐ ܛܲܟܼܣܵܐ ܥܒ݂ܲܕܼ ܐܵܦ ܗܵܫܵܐ ܠܐܸܣܛܲܦܵܢܘܿܣ", "ܟܲܕܼ ܥܲܠ ܐܲܪܥܵܐ ܗ̄ܘ̣ ܝܲܩܲܪ ܐܲܦܵܘ̈ܗܝ ܒܙܝܼܘܵܐ ܕܝܼܠܹܗ ܀", ":ܐܹܝܘ ܬܸܕܡܘܼܪܬܵܐ ܒܐܸܣܛܲܦܵܢܘܿܣ ܡܸܬܼܚܵܘܝܵܐ ܗ̄ܘ̣ܵܬܼ", "ܕܡ̇ܘܬܵܐ ܢܵܗܹ̇ܡ ܘܗ̤ܘ ܡܲܗܸܠ ܗ̄ܘ̣ܵܐ ܒܲܒܼ̈ܢܵܬܼ ܩܵܠܵܘ̈ܗܝ ܀", ":ܡܲܢ̣ܘܼ ܡܸܡܬܼܘܿܡ ܚܙ̣ܵܐ ܡ̇ܝܘܿܬܼܵܐ ܕܪ̈ܵܘܙܵܢ ܐܲܦܵܘ̈ܗܝ", "ܐܲܝܟ ܡ̇ܐ ܕܲܪܘܲܙ ܐܸܣܛܲܦܢܘܿܣ ܟܲܕܼ ܡܵܐܹ̇ܬܼ ܗ̄ܘ̣ܵܐ ܀", ":ܡܲܢ̣ܘܿ ܦܵܠܚܵܐ ܕܢܗ݂ܲܪ ܬܲܦܵܘ̈ܗܝ ܒܥܸܕܵܢ ܩܹܐܪܣܵܐ", "ܐܸܠܵܐ ܐܸܢ ܗܵܢ ܦܵܠܵܚܵܐ ܕܩܘܼܫܬܵܐ ܕܲܫ̣ܘܵܐ ܠܗܵܕܹܐ ܀", ":ܡܵܢ̣ܘܼ ܕܲܚܙ̣ܵܐ ܕܪ̈ܥܹܐ ܕܲܬܠܹܝܢ ܘܟܹܐܦܹ̈ܐ ܥܲܡܗܘܿܢ", "ܘܲܢܗ̣ܲܪ ܐܲܦܵܘ̈ܗܝ ܘܐܲܬܼܗܲܪ ܐܸܢܘܿܢ ܠܲܡܡܝܼܬܼܵܢܵܘ̈ܗܝ ܀", ":ܟܠܗܘܿܢ ܚܵܪ̣ܘ ܒܹܗ ܐܲܝܟ ܡ̇ܐ ܕܲܟܼܬܼܝܼܒܼ ܟܢܘܼܫܬܵܐ ܟܠܵܗ̇", "ܘܡܸܬܿܕܲܡܪܝܼܢ ܗ̄ܘ̣ܵܘ ܒܚܸܙܘܵܐ ܕܐܲܦܵܘ̈ܗܝ ܕܡܵܢܲܐ ܗ̄ܝܼ ܗܵܕܹܐ ܀", ":ܠܘܼܩܒܲܠ ܐܲܦܵܘ̈ܗܝ ܐܸܬܼܡܲܪܡܲܪܘ ܗ̄ܘ̣ܵܘ ܦܵܠܚܹ̈ܐ ܕܥܵܘ̣ܠܵܐ", "ܘܐܲܚܸܬܼܘ ܥܠܵܘܗܝ ܡܸܛܪܵܐ ܕܟܹܐܦܹ̈ܐ ܐܲܝܟ ܕܥܲܠ ܗܵܒܹܝܠ ܀", ":ܚܣܵܡܵܐ ܪܲܓܼܡܹܗ ܒܟܹܐܦܹ̈ܐ ܕܚܸܡܬܼܵܐ ܐܲܝܟ ܕܲܠܗܵܒܹܝܠ", "ܘܛܵܒܼ ܡ̣ܢ ܕܗܵܒܹܝܠ ܓܥ̣ܵܐ ܗ̄ܘ̣ܵܐ ܒܩܘܼܫܬܵܐ ܕܡܹܗ ܕܐܲܬܼܠܹܝܛܵܐ ܀", ":ܚܣܵܡܵܐ ܕܐܲܚܘܼܗܝ ܪܲܓܼܡܹܗ ܠܗܵܒܹܝܠ ܥܵܘ̇ܠܵܐܝܼܬܼ", "ܘܠܸܐܣܛܲܦܵܢܘܿܣ ܐܲܚܵܘ̈ܗܝ ܪܲܓܼܡܘܼܗܝ ܥܵܘ̇ܠܵܐܝܼܬܼ ܀", ":ܩ̣ܛܲܪܘ ܥܲܪܦܸܠܵܐ ܕܟܹܐܦܹ̈ܐ ܕܪܘܼܓܼܙܵܐ ܥܲܠ ܢܲܨܝܼܚܵܐ", "ܘܛܲܡ̣ܪܘܼܗܝ ܒܓܼܵܘܗܹܝܢ ܐܲܝܟ ܕܲܠܗܵܒܹܝܠ ܕܩܲܛ̣ܠܹܗ ܩܵܐܹܝܢ ܀", ":ܩܲܛܠܹ݂ܗ ܩܵܐܹܝܢ ܠܗܵܒܹܝܠ ܐܲܚܘܼܗܝ ܘܛܲܡ̣ܪܹܗ ܒܟܹܐܦܹ̈ܐ", "ܘܐܲܩܝܼܡ ܥܠܵܘܗܝ ܝܲܓܼܪܵܐ ܕܟܹܐܦܹ̈ܐ ܕܠܵܐ ܢܸܬܼܝܼܕܲܥ ܀", "ܒܗܵܕܹܐ ܕܡܘܼܬܼܵܐ ܣܥ̣ܲܪܘ ܐܵܦ ܗܸܢ̣ܘܿܢ ܥܲܠ ܬܲܡܝܼܡܵܐ ܀", "ܘܒܲܕܼܡܘܼܬܼ ܩܵܐܹܝܢ ܡܣܲܟܹܿܝܢ ܡܸܟܹܿܠ ܠܦܘܼܪܥܵܢ ܐܲܓܼܪܵܐ ܀", ":ܐܹܝܘ ܠܟܲܫܝܼܪܵܐ ܕܠܵܐ ܐܸܬܼܥܲܦܚܼ ܝܲܩܝܼܪܵܐܝܼܬܼ", "ܕܐܸܬܼܒܲܣܒܲܣ ܗ̄ܘ̣ܵܐ ܓܘܼܫܡܹܗ ܙܲܗܝܵܐ ܒܝܲܓܼܪܵܐ ܕܟܹܐܦܹ̈ܐ ܀", ":ܐܹܝܘ ܠܵܟ ܪܹܫܵܐ ܕܐܸܬܼܩܲܕܲܫ ܗ̄ܘ̣ܵܐ ܒܲܣܝܵܡ ܐܝܼܕܵܐ", "ܕܲܟܼܠܝܼܠ ܟܹܐܦܹ̈ܐ ܛܥܝܼܢ ܗ̄ܘ̣ܵܐ ܒܥܵܘܼܠܵܐ ܥܵܘ̇ܠܵܐܝܼܬܼ ܀", ":ܒܲܣܝܵܡ ܐܝܼܕܼܵܐ ܕܲܫܠܝܼܚܘܼܬܼܵܐ ܐܸܬܼܩܲܕܲܫ ܗ̄ܘ̣ܵܐ", "ܘܲܒܼܢܲܝ̈ ܥܵܘ̣ܠܵܐ ܡ̣ܠܐܘܼܗܝ ܟܹܐܦܹ̈ܐ ܒܡܲܪܵܚܘܼܬܼܗܘܿܢ ܀", ":ܪܲܚܸܦ ܪܘܼܚܵܐ ܘܩܲܕܿܫܹܗ ܒܚܲܝܠܵܐ ܕܡܓܿܢܵܢܘܼܬܹܗ", "ܘܲܒܼܢܲܝ̈ ܥܵܘܼܠܵܐ ܙܠܲܚ̣ܗ ܠܲܩܢܘܿܡܹܗ ܒܲܕܼܡ̇ܐ ܕܢܲܦܫܹܗ ܀", ":ܓܘܼܕܵܐ ܒܪܝܼܟܼܬܵܐ ܕܲܫܠܝܼܚܘܼܬܼܵܐ ܣܵܡ݂ܲܬ̤ ܐܝܼ̈ܕܹܝܗ̇", "ܘܦܸܝ̣ܪܲܫܲܬ̤ ܕܢܸܗܘܸܠܐ ܡܩܲܕܲܫ ܐ̄ܪ̈ܵܙܹܐ ܕܩܲܕܿܝܼܫܘܼܬܵܐ ܀", ":ܡܫܲܡܫܵܢܵܐ ܗ̄ܘ̣ܵܐ ܕܐ̄ܪܵܙܹܐ ܕܚܝܼܠܹ̈ܐ ܘܐܲܠܵܗܵܝܹ̈ܐ", "ܘܲܒܼܬܸܫܡܸܫܬܹܿܗ ܨܵܪ ܗ̄ܘ̣ܵܐ ܛܘܼܦܸܣܵܐ ܕܡܲܠܲܐܟܼܘܼܬܼܵܐ ܀", ":ܗܵܢܵܐ ܛܘܼܦܣܵܐ ܩܢܹܝܢ ܫܲܡܵܫܹ̈ܐ ܒܥܹܕܲܬܼ ܩܘܼܕܼܫܵܐ", "ܟܲܕ ܡܸܬܿܕܲܡܹܝܢ ܒܝܲܕܼ ܬܸܫܡܸܫܬܿܗܘܿܢ ܠܚܲܝܠܲܝ̈ ܪܵܘܡ̇ܐ ܀", ":ܠܗܵܢܵܐ ܕܲܪܓܼܵܘ ܩܢܹܐ ܐܲܬܼܠܹܝܛܵܐ ܒܚܲܝܹ̈ܐ ܕܲܬܼܢܵܢ", "ܕܲܪܓܼܵܐ ܘܚܸܙܘܵܐ ܕܢܸܗܘܸܐ ܒܩܘܼܫܬܵܐ ܥܝܼܪܵܐ ܕܒܸܣܪܵܐ ܀", ":ܟܝܵܢܵܐ ܕܒܸܣܪܵܐ ܘܐܲܦܹ̈ܐ ܕܢܘܼܪܵܐ ܡܸܬܼܚܲܙ̈ܝܵܢ ܗ̣̄ܘܲܝ̈", "ܚܙܵܬܼܵܐ ܕܬܲܗܪܵܐ ܒܲܟܼܝܵܢ ܐ̄ܢܵܫܵܐ ܕܕܼܵܡ̇ܝܵܐ ܠܥܝܼܪܹ̈ܐ ܀", ":ܡܸܛܠ ܗܵܕܹܐ ܝܲܩܪܹܗ ܡ̇ܪܹܗ ܒܙܝܼܘܵܐ ܕܥܝܼܪܹ̈ܐ", "ܕܡ̇ܐ ܕܡܸܬܼܢܲܚܲܡ ܢܸܗܘܸܐ ܒܫܘܼܒܼܚܵܐ ܕܕܼܵܡܹ̇ܐ ܠܕܼܝܼܠܗܘܿܢ ܀", ":ܠܦܲܓܼܪܹܗ ܕܡ̇ܪܲܢ ܕܵܡܹ̇ܐ ܦܲܓܼܪܵܐ ܕܲܒܼܢܲܝ̈ ܢܘܼܗܪܵܐ", "ܒܗܵܘ̇ ܕܘܼܒܪܵܐ ܕܡܸܬܼܥܲܠܝܵܐ ܒܹܗ ܡ̇ܝܘܿܬܼܘܼܬܼܵܐ ܀", ":ܠܵܘ ܐܸܣܬܲܪܲܕܼܘ ܦܵܠ̇ܚܲܝ̈ ܥܵܘܼܠܵܐ ܒܢܘܼܗܪܵܐ ܕܐܲܦܵܘ̈ܗܝ", "ܘܡܲܪܵܚܵܐܝܼܬܼ ܒܓܼܘܼܡܕܲܢܘܼܬܼܗܘܿܢ ܪܲܓܼܡ̣ܘܼܗܝ ܠܟܹܐܢܵܐ ܀", ":ܥܲܒܼܕܹ̈ܿܐ ܒܝܼܫܹ̈ܐ ܕܲܗܘ̤ܵܘ ܒܟܲܪܡܵܐ ܕܲܗܘ̤ܵܐ ܒܚܲܒܿܝܼܒܼܝ", "ܚܙ̣ܵܘ ܠܲܫܒܸܫܬܵܐ ܕܝܹܥܵܬ̤ ܒܣܲܬܵܐ ܘܟܲܣܚ̣ܘܼܗ̇ ܒܪܘܼܓܼܙܵܐ ܀", "ܚ݂ܙܵܘ ܡܲܪ̈ܲܚܹܐ ܫܒܸܫܬܵܐ ܕܝܵܗ̇ܒܵܐ ܦܹܐܪܹ̈ܐ ܛܵܒܹ̈ܐ ܀", "ܘܟܲܣܚ̣ܘܼܗ̇ ܡܸܚܕܼܵܐ ܐܲܝܟ ܕܠܵܐ ܬܸܛܥܲܢ ܦܹܐܪܹ̈ܐ ܚܠܲܝܵ̈ܐ ܀", ":ܟܲܪܡ̇ܐ ܕܚܲܒܿܝܼܒܼܝ ܥܲܡܵܐ ܐܝܼܬܼܵܘܗܝ ܕܒܹܝܬܼ ܝܼܣܪܵܝܹܠ", "ܘܥܲܒܼ̈ܕܹܿܐ ܒܝܼܫܹ̈ܐ ܝܵܪ̈ܬܹܿܐ ܕܒܲܙܲܚܘ ܒܡܵܪܹܐ ܡܲܪܡ̇ܐ ܀", ":ܡ̇ܪܹܐ ܟܲܪܡ̇ܐ ܫܲܕܲܪ ܠܒܼܪܹܗ ܕܢܲܝܬܸܿܐ ܦܹܐܪܹ̈ܐ", "ܘܐܸܚܲܕܼܘ ܐܦܩܘܼܗܝ ܠܒܲܪ ܡ̣ܢ ܟܲܪܡ̇ܐ ܘܩܲܛܠ̣ܘܗܝ ܒܥܵܘ̣ܠܵܐ ܀", ":ܕܝܼܢܵܐ ܕܩܘܼܫܬܵܐ ܦܣܲܩ̣ܘ ܥܵܘܵܠܹ̈ܐ ܟܲܕܼ ܐܸܫܬܲܐܲܠܘ", "ܕܡܵܢܵܐ ܢܸܥܒܸܿܕ ܡ̇ܪܹܐ ܟܲܪܡ̇ܐ ܠܥܲܒܼ̈ܕܹܿܐ ܗܵܢܵܘܿܢ ܀", ":ܒܝܼܫ ܒܝܼܫ ܐܸܡ݂ܲܪܘ ܕܢܵܘܒܸܿܕܼ ܐܸܢܘܿܢ ܠܥܒܼ̈ܕܹܿܐ ܗܵܢ̇ܘܿܢ", "ܕܲܡ̣ܚܵܘ ܠܥܲܒܼܕܵܘ̈ܗܝ ܘܨܲܥܲܪܘ ܠܦܵܠܚܵܘ̈ܗܝ ܘܩܲܛܸܠܘ ܠܲܒܼܪܹܗ ܀", ":ܘܐܵܦ ܒܵܪܘܿܝܵܐ ܕܲܚܙ̣ܵܝܗܝ ܠܟܲܪܡ̇ܐ ܕܠܵܐ ܝܲܗ̣̄ܒܼ ܦܹܐܪܹ̈ܐ", "ܬܪܲܥ ܠܲܣܝܵܓܹܗ ܘܲܥܩ݂ܲܪ ܡܲܓܼܕܿܠܹܗ ܘܲܟܼܠܵܐ ܫܩܝܹܗ ܀", ":ܟܠ̣ܵܐ ܢܒܼܝܼܘܼܬܵܐ ܕܐܸܫܬܼܝ̣ܘ ܡܸܢܹܗ ܫܸܩܝܵܐ ܕܪܘܼܚܵܐ", "ܘܠܲܙܗܝܼܪܘܼܬܵܐ ܕܲܒܼܛܝܼܠܘܼܬܹܗ ܕܚ̇ܵܕܼܪܵܐ ܗ̄ܘ̣ܵܬܼ ܠܹܗ ܀", ":ܥܲܩ̣ܪܹܗ ܠܡܲܓܼܕܿܠܵܐ ܗܲܝܟܲܠ ܩܘܼܕܫܵܐ ܕܲܒܼܢ̣ܵܐ ܒܓܼܵܘܹܗ", "ܕܒܹܗ ܥܵܨ̇ܪܝܼܢ ܗ̄ܘ̣ܵܘ ܕܸܒܼܚܹ̈ܐ ܚܲܪ̈ܫܹܐ ܕܲܒܼܢܵܡܘܿܣܵܐ ܀", ":ܠܲܚܕܼܵܐ ܓܦܸܬܵܐ ܢ̣ܣܲܒܼ ܡ̣ܢ ܓܸܢܣܹܗ ܕܗܵܢܵܐ ܟܲܪܡܵܐ", "ܘܫܲܒܼܩܹ݂ܗ ܠܟܼܠܹܗ ܕܢܼܗܘܸܐ ܛܵܥܹܿܢ ܝܲܥܪܵܐ ܘܟܼܘܼ̈ܒܹܿܐ ܀", ":ܓܦܸܬܵܐ ܕܚܲܝܹ̈ܐ ܢܣ݂ܲܒܼ ܒܵܪܘܿܝܵܐ ܡ̣ܢ ܗܵܢ ܟܲܪܡ̇ܐ", "ܕܟܼܠ ܡܲܢ ܕܨܵܒܹ̇ܐ ܕܢܲܛܥܸܡ ܢܦܸܫܹܗ ܒܚܲܝܹ̈ܐ ܕܡܸܢܵܗ̇ ܀", ":ܓܦܸܬܵܐ ܕܚܲܝܹ̈ܐ ܗܘ̤ܵܐ ܒܲܒܼܪܝܼܬܼܵܐ ܪܹܫܝܼܬܼ ܓܸܢܣܲܢ", "ܕܲܒܼܚܲܠܝܘܼܬܸܿܐ ܕܚܲܡܪܵܐ ܕܚܘܼܒܹܿܗ ܢܲܪܘܸܐ ܒܥܲܒܼܕܵܘ̈ܗܝ ܀", "ܐ̄ܢܵܐ ܐ̄ܢܵܐ ܓܦܸܬܵܐ ܕܩܘܼܫܬܵܐ ܐܸܡ݂ܲܪ ܘܐܲܢ̄ܬܿܘܿܢ ܫܒܸܫ̈ܬܹܿܐ:", "ܘܣܵܡ̣ܬܿܟܼܘܿܢ ܒܥܵܠܡܵܐ ܕܬܹܐܙܠ̄ܘܼܢ ܬܲܝܬܿܘܿܢ ܦܹܐܪܹ̈ܐ ܕܫܘܼܒܼܚܵܐ ܀", ":ܐܲܒܼܵܐ ܐܝܼܬܼܵܘܗܝ ܠܲܡ ܦܲܠܵܚܹܗ ܕܗܵܢܵܐ ܟܲܪܡ̇ܐ", "ܘܟܼܠ ܠܲܡ ܫܒܸܫܬܵܐ ܕܠܵܐ ܫܟܼܝܼܚܝܼܢ ܒܵܗ̇ ܦܹܐܪܹ̈ܐ ܢܣܒ݂ܵܗ̇ ܀", ":ܚܙ̣ܵܘ ܠܵܐ ܬܲܗܡܘܿܢ ܡ̣ܢ ܕܲܠܡܸܥܒܲܕܼ ܦܹܐܪܹ̈ܐ ܛܵܒܹ̈ܐ", "ܕܲܠܡܵܐ ܬܹܐܩܕܿܘܼܢ ܒܲܕܼܡܘܼܬܼ ܫܒܸܫ̈ܬܹܿܐ ܕܝܵܩ̈ܕܵܢ ܒܢܘܼܪܵܐ ܀", ":ܫܒܸܫܬܵܐ ܕܝܵܒܼ̇ܫܵܐ ܡܸܚܕܼܵܐ ܠܵܩ̇ܛܝܼܢ ܡܪܡܹܝܢ ܒܢܘܼܪܵܐ", "ܗܵܟܲܢ ܘܲܠܟܼܘܿܢ ܐܸܢ ܠܵܐ ܬܩܵܘܘܿܢ ܒܚܘܼܒܵܐ ܕܲܠܘܵܬܼܝ ܀", ":ܐ̄ܢܵܐ ܐ̄ܢܵܐ ܓܦܸܬܵܐ ܘܐܲܢ̄ܬܿܘܿܢ ܫܒܸܫ̈ܬܹܿܐ ܘܐܵܒܼܝ ܦܲܠܵܚܵܐ", "ܐܲܝܬܵܘ ܦܹܐܪܹ̈ܐ ܘܗܲܒܼܘ ܬܸܘܕܿܝܼܬܼܵܐ ܕܠܵܐ ܬܸܬܼܦܣܩܘܼܢ ܀", ":ܗܸܠܹܝܢ ܐܸܡ݂ܲܪ ܡܵܪܵܐ ܛܵܒܼܵܐ ܠܥܲܒܼ̈ܕܹܿܐ ܕܼܓܼܒܼ݂ܵܐ", "ܘܙܲܗܼܪ ܐܸܢܘܿܢ ܕܠܵܐ ܢܸܬܼܪܲܚܩܘܼܢ ܡ̣ܢܨܹܝܕ ܚܘܼܒܹܿܗ ܀", ":ܒܹܗ ܐܵܦ ܗܸܢ̣ܘܿܢ ܢܲܨܲܒܿܘܼܗܝ ܠܚܝܼܒܿܗܘܿܢ ܫܲܪܝܼܪܵܐܝܼܬܼ", "ܒܲܕܼܡܘܼܬܼ ܫܒܸܫܬܵܐ ܕܒܼܵܗ̇ ܒܲܓܼܦܸܬܵܐ ܣܝ̣ܡ ܥܸܩܵܪܵܗ̇ ܀", ":ܡ̣ܢ ܚܲܝܘܼܬܼܵܗ̇ ܪܕܲܬ̤ ܚܲܝܘܼܬܼܵܐ ܠܲܢܨܝܼܒܼܘܼܬܼܗܘܿܢ", "ܘܡܸܢܗܘܿܢ ܕܡܲܝܵ̈ܐ ܕܩܲܕܿܝܼܫܘܼܬܼܵܗ̇ ܐܸܫܬܼܝܼܘ ܗܸܢ̣ܘܿܢ ܀", ":ܣܠܸܩ̣ ܩܵܘ̈ܡܵܬܼܗܘܿܢ ܠܥܸܠ ܡ̣ܢ ܟܠܗܘܿܢ ܥܲܡܡܹ̈ܐ ܕܐܲܪܥܵܐ", "ܘܣܲܬܿܪܘ ܐܸܢܘܿܢ ܡ̣ܢ ܟܘܼܪܗܵܢܵܐ ܕܡ̇ܝܘܿܬܼܘܼܬܼܵܐ ܀", ":ܢܩܲܫܘ̣ ܛܸܠܵܠܹ̈ܐ ܒܟܼܠ ܦܸܢ̈ܝܵܬܼܵܐ ܕܥܸܒܼܪܹ̈ܝܗ̇ ܕܐܲܪܥܵܐ", "ܘܲܚܣܲܟܼܘ ܐܸܢܘܿܢ ܡ̣ܢ ܫܘܼܠܗܵܒܼܵܐ ܕܚܲܛܵܝܘܼܬܼܵܐ ܀", ":ܒܲܥܲܪܘ ܟܠܗܘܿܢ ܣܓܼܘܼܠܹ̈ܐ ܚܠܲܝ̈ܵܐ ܕܕܼܘܼܒܵܪܲܝܗܘܿܢ", "ܘܐܸܟܲܠ̣ ܟܠܢܵܫ ܘܚܸܠܝܲܬ̤ ܚܸܟܹܿܗ ܕܡܲܪܝܼܪܵܐ ܗ̄ܘ̣ܵܬܼ ܀", ":ܡܲܪܝܼܪܵܐ ܗ̄ܘ̣ܵܬܼ ܚܸܟܵܐ ܕܟܼܠܢܵܫ ܡ̣ܢ ܣܲܡ ܡ̇ܘܬܵܐ", "ܘܚܲܠܝܘܼܗ̇ ܗܸܢܘܿܢ ܒܣܲܒܼܪܵܐ ܛܵܒܼܵܐ ܕܚܵܝܵܬܼ ܡܝܼ̈ܬܹܐ ܀", ":ܚܵܝܵܬܼ ܡܝܼ̈ܬܹܐ ܐܲܦܸܠ ܐܸܢܘܿܢ ܕܢܹܐܡܪܘܼܢ ܒܐܲܪܥܵܐ", "ܕܩܵܐܹ̇ܡ ܟܠܢܵܫ ܡ̣ܢ ܒܹܝܬܼ ܡܝܼܬܹ̈ܐ ܐܲܟܼܡܵܐ ܕܗܘ̤ ܩ̣ܵܡ ܀", ":ܒܗܵܕܹܐ ܓܦܸܬܵܐ ܒܲܕܼܡܘܼܬܼ ܚܲܒܼܪ̈ܵܘܗܝ ܢܨܝܼܒܼ ܗ̄ܘ̣ܵܐ ܓܲܒܼܝܵܐ", "ܘܦܵܠܚܲܝ̈ ܥܵܘ̣ܠܵܐ ܦܲܣܩ̣ܘܼܗܝ ܒܡܲܓܿܠܵܐ ܕܡܲܪܵܚܘܼܬܼܗܘܿܢ ܀", ":ܒܗܵܕܹܐ ܓܦܸܬܵܐ ܐܲܛܥܸܡ ܐܲܛܥܹܡ ܢܲܦܫܹܗ ܒܚܘܼܒܵܐ ܪܲܒܵܐ", "ܘܒܲܟܲܪ ܦܹܐܪܹ̈ܐ ܘܲܛܥ݂ܲܢ ܛܲܪ̈ܦܹܐ ܠܚܘܼܠܡܵܢ ܐ̄ܢܵܫܵܐ ܀", ":ܒܲܕܼܡܘܼܬܼ ܐܘܼܟܼܠܵܐ ܐܵܘܟܸܿܠ ܐܸܢܘܿܢ ܡܲܠܦܵܢ̈ܘܵܬܼܵܐ", "ܘܐܲܚܠܸܡ ܐܸܢܘܿܢ ܒܚܲܝܠܵܐ ܕܪܘܼܚܵܐ ܡ̣ܢ ܟܹܐܒܲܝ̈ܗܘܿܢ ܀", ":ܪܕܼܵܐ ܠܹܗ ܦܹܐܪܹ̈ܐ ܒܲܕܼܡܘܼܬܼ ܚܲܒܼܪ̈ܘܗܝ ܫܸܩܝܵܐ ܕܚܲܝܹ̈ܐ", "ܘܲܪܘܲܙܘ ܛܲܪ̈ܦܵܘܗܝ ܒܬܲܗܪܵܐ ܪܒܵܐ ܕܠܵܐ ܡܸܬܼܡܲܠܲܠ ܀", ":ܣܓܼܘܼܠܵܐ ܕܢܲܦܫܹܗ ܡܠܹܐ ܗ̄ܘ̣ܵܐ ܚܲܡܪܵܐ ܕܚܘܼܒܹܿܗ ܕܝܼܫܘܿܥ", "ܘܣܵܢ̈ܐܹܐ ܕܡܲܓܵܢ ܚܙ̣ܵܐܘܼܗܝ ܠܫܘܼܦܪܹܗ ܘܐܸܬܼܡܲܪܡܲܪܘ ܗ̄ܘ̣ܵܘ ܀", ":ܗܘ̤ܵܘ ܡܲܠܲܐܟܹ̈ܐ ܠܐܵܟܹ̇ܠܩܲܪܨܵܐ ܣܵܢܵܐܐ ܕܐ̄ܢܵܫܵܐ", "ܘܲܩܛܲܪܘ ܥܵܠܘܗܝ ܥܢܵܢܵܐ ܕܪܘܼܓܼܙܵܐ ܘܒܲܪܕܼܵܐ ܕܟܹܐܦܹ̈ܐ ܀", ":ܒܒܲܪܕܼܵܐ ܕܟܹܐܦܹ̈ܐ ܚܵܒܼ̇ܛܼܝܼܢ ܗ̄ܘ̣ܵܐ ܠܹܗ ܠܦܹܐܪܵܐ ܚܲܠܝܵܐ", "ܕܠܵܐ ܢܸܬܼܒܲܣܒܲܣ ܡ̣ܢ ܚܲܠܝܘܼܬܹܗ ܣܢܝܼܩܲܝ̈ ܠܫܸܩܝܵܐ ܀", ":ܒܓܼܵܘ ܡܲܥܨܲܪܬܵܐ ܕܚܵܣܘܿܡܘܼܬܼܵܐ ܣܵܡ̣ܘܗܝ ܠܟܹܐܢܵܐ", "ܘܲܒܼܝܲܕܼ ܥܸܩܒܹ̈ܐ ܕܚܸܪܚܵܘܼܬܼܵܐ ܕܵܝ̇ܫܝܼܢ ܗ̄ܘ̣ܵܘ ܠܹܗ ܀", ":ܙܲܠܚܘܼܗܝ ܠܲܕܼܡܹܗ ܒܲܕܼܡܘܼܬܼ ܚܲܡܪܵܐ ܒܓܼܵܘ ܡܲܥܨܲܪܬܵܐ", "ܘܟܲܒܿܫܘܼܗܝ ܠܦܲܓܼܪܹܗ ܠܬܲܚܬܿ ܡ̣ܢ ܟܹܐܦܹ̈ܐ ܐܲܝܟ ܣܲܡܝܼܢܹ̈ܐ ܀", ":ܟܲܕܼ ܛܥܝܼܢܝܼܢ ܗ̄ܘ̣ܵܘ ܟܹܐܦܹ̈ܐ ܕܪܘܼܓܼܙܵܐ ܕܫܵܕܹܝܢ ܗ̄ܘ̣ܵܘ ܒܹܗ", "ܕܡܹܗ ܕܲܡܫܝܼܚܐ ܠܵܐ ܐܸܬܿܬܿܫܝܼܓܼ ܗ̄ܘ̣ܵܘ ܡ̣ܢ ܐܝܼܕܲܝ̈ܗܘܿܢ ܀", ":ܒܪܹܫ ܨܸܒܼܥܵܬܼ̈ܗܘܿܢ ܡܸܬܿܛܲܢܲܦ ܗ̄ܘ̣ܵܐ ܕܸܡ ܦܵܪܘܿܩܵܐ", "ܟܲܕ ܒܐܝܼܕܲܝ̈ܗܘܿܢ ܟܹܐܦܹ̈ܐ ܕܥܵܘ̣ܠܵܐ ܫܵܟܹܝܢ ܗ̄ܘ̣ܵܐ ܒܹܗ ܀", ":ܒܲܕܼܡܘܼܬܼ ܕܐܹܒܹ̈ܐ ܣܥ̣ܵܘ ܥܲܠ ܪܵܥܝܵܐ ܘܣܲܕܹܿܩܘ ܓܘܼܫܡܹܗ", "ܘܐܲܚܝܼܪܘ ܚܹܐܦܗܘܿܢ ܥܲܠ ܥܵܠܵܝܵܐ ܕܲܢܚܲܝܒܼܘܼܢܵܝܗܝ ܀", ":ܠܵܐ ܣܒ݂ܲܥܘ ܛܲܡ̈ܐܹܐ ܡ̣ܢ ܗܵܝ̇ ܕܐܸܫܲܕܼܘ ܠܲܕܼܡܹܗ ܕܡ̇ܪܵܐ", "ܘܬܼܘܼܒܼ ܐܸܬܼܝܲܥܲܢܘ ܕܢܹܐܫܕܿܘܼܢ ܠܲܕܼܡ̇ܐ ܕܪܵܚܡܵܐ ܕܚܘܼܒܹܿܗ ܀", ":ܡܸܬܼܕܲܡܕܲܡܝܼܢ ܡ̣ܢ ܢܘܼܛ̈ܦܬܼܵܐ ܕܲܕܡܹܗ ܕܡ̇ܪܵܐ", "ܟܲܕܼ ܐܵܬܹ̇ܝܢ ܗ̄ܘ̣ܵܘ ܕܲܢܚܲܝܒܘܼܢܲܝܗܝ ܠܐܸܡܪܵܐ ܪܚܝܼܡܵܐ ܀", ":ܒܲܕܼܡ̇ܐ ܪܘܹܝܢ ܗ̄ܘ̣ܵܘ ܕܐܹܒܹ̈ܐ ܕܪܲܡܫܵܐ ܠܒܲܪ ܡ̣ܢ ܛܲܟܼܣܵܐ", "ܘܡܲܪܝܼܪܵܐ ܗ̄ܘ̣ܵܬܼ ܚܸܡܬܼܵܢܘܼܬܼܗܘܿܢ ܛܵܒܼ ܡ̣ܢ ܕܐܸܒܹ̈ܐ ܀", ":ܥܠܲܝܗܘܿܢ ܩܲܒܿܠܘܼܗܝ ܠܲܕܼܡܹܗ ܕܡ̇ܪܵܐ ܘܥܲܠ ܝܲܠܕܲܝ̈ܗܘܿܢ", "ܘܡܲܟܲܬܿܡܝܼܢ ܒܹܗ ܥܕܲܡ̇ܐ ܠܥܵܠܲܡ ܕܠܵܐ ܫܘܼܠܵܡܵܐ ܀", ":ܚܲܠܛ̣ܘܼܗܝ ܒܝܼܫܹ̈ܐ ܠܲܕܼܡܹܗ ܕܥܲܒܼܕܵܐ ܒܲܕܼܡܹܗ ܕܡ̇ܪܵܐ", "ܘܛܲܥ̣ܢܘܼܗܝ ܥܠܲܝܗܘܿܢ ܠܡܲܟܿܣܵܢܘܼܬܼܵܐ ܕܚܲܝܵܒܼܘܼܬܼܗܘܿܢ ܀", ":ܕܡܹܗ ܕܩܲܕܿܝܼܫܵܐ ܐܸܫܬܲܩܲܥ ܗ̄ܘ̣ܵܐ ܒܲܕܼܡܘܼܬܼ ܡ̇ܪܹܗ", "ܕܥܲܡܹܗ ܕܡ̇ܪܹܗ ܢܸܗܘܸܐ ܒܫܘܼܒܼܚܵܐ ܒܡܲܠܟܿܘܼܬܼ ܪܵܘܡ̇ܐ ܀", ":ܡ̇ܐ ܕܦܵܓܼܪ ܒܲܢ ܥ̣ܵܘܠܵܐ ܒܝܼܫܵܐ ܕܲܒܼܢܲܝ̈ ܥܵܘ̣ܠܵܐ", "ܠܗܵܢܵܐ ܢܸܩܪܸܐ ܕܲܢܦܲܨܸܐ ܠܲܢ ܡ̣ܢ ܥܵܘܵܠܹ̈ܐ ܀", ":ܐܲܝܢܵܐ ܕܲܥܠܝܼܒܼ ܘܡܸܬܓܼܵܘܲܣ ܒܹܗ ܒܚܘܼܒܵܐ ܘܣܲܒܼܪܵܐ", "ܠܵܐ ܬܘܼܒܼ ܚܵܐܹ̇ܒܼ ܡ̣ܢ ܥܵܘܵܠܹ̈ܐ ܕܡܲܥܘܠܝܼܢ ܒܹܗ ܀", ":ܐܲܝܢܵܐ ܕܲܪܕܼܝܼܦ ܠܐܵܟܹ̇ܠܩܲܪܨܵܐ ܣܵܢܐܵܐ ܕܐ̄ܢܵܫܵܐ", "ܢܸܬܼܓܵܘܲܣ ܒܹܗ ܘܥܵܪܹܩ ܡܸܢܹܗ ܐܲܝܟ ܬܸܢܵܢܵܐ ܀", ":ܒܚܲܝܹ̈ܐ ܕܙܲܒܼܢܵܐ ܪܵܕܹܦ ܗ̄ܘ̣ܵܐ ܠܗܘܿܢ ܠܫܹܐܕܹ̈ܐ ܛܪ̈ܘܼܢܹܐ", "ܘܗܵܫܵܐ ܒܡܵܘܬܹ̇ܗ ܝܲܬܝܼܪ ܪܵܥܠ̇ܝܼܢ ܡ̣ܢ ܚܹܝܠ ܚܲܝܠܹܿܗ ܀", ":ܒܚܲܝܹ̈ܐ ܕܙܲܒܼܢܵܐ ܠܵܐ ܡܸܫܟܿܚܝܼܢ ܗ̄ܘ̣ܵܘ ܕܲܢܚܘܼܪܘܼܢ ܒܹܗ", "ܘܗܵܫܵܐ ܒܡܵܘܬܹ̇ܗ ܠܵܐ ܡܨܹܝܢ ܥܵܐ̇ܠܝܼܢ ܐܵܦܠܵܐ ܠܥܘܼܡܪܹܗ ܀", ":ܘܐܢܗܘ̤ ܕܥܵܐ̇ܠܝܼܢ ܒܕܸܚܠ̇ܐ ܥܵܐ̇ܠܝܼܢ ܡܲܪܵܚܵܐܝܼܬܼ", "ܟܲܕܼ ܡܲܟܼܪܙܝܼܢ ܒܚܲܕܼ ܕܸܚܠܲܬܼܗܘܿܢ ܚܲܝܵܒܼܘܼܗܘܿܢ ܀", ":ܙܵܘܥܵܐ ܘܕܸܚܠܵܐ ܡܠܹܝܢ ܡ̇ܪ̈ܘܿܕܹܐ ܫܲܪܝܼܪܵܐܝܼܬܼ", "ܡ̇ܐ ܕܚܵܙܹ̇ܝܢ ܠܹܗ ܠܥܘܿܡܪܹܗ ܕܟܹܐܢܵܐ ܐܵܦ ܡ̣ܢ ܪܘܼܚܩܵܐ ܀", ":ܡܕܝܼܢ̄ܬܵܐ ܩܫܝܼܬܼܵܐ ܕܠܵܐ ܡܸܬܼܚܲܣܢܵܐ ܡ̣ܢ ܕܲܠܩܘܼܒܼܠܵܐ", "ܣܝܼܡܵܐ ܒܠܸܒܿܗܘܿܢ ܕܲܝܪܹܿܗ ܕܟܹܐܢܵܐ ܡ̇ܐ ܕܚܵܙܹ̇ܝܢ ܠܵܗ̇ ܀", ":ܒܪܘܼܚܩܵܐ ܩܵܝ̇ܡܝܼܢ ܥܲܠ ܪܹܫ ܛܘܼܪܹ̈ܐ ܘܡܸܬܼܒܲܩܹܝܢ ܒܵܗ̇", "ܡܸܛܠ ܕܠܵ ܡܨܸܝܢ ܠܡܸܬܼܩܲܪܵܒܼܘܼ ܠܐܲܦܲܝ̈ ܫܘܼܪܵܗ̇ ܀", ":ܚܝܠܵܐ ܢܵܦܹ̇ܩ ܡ̣ܢ ܣܝܼ̈ܡܵܬܼܵܐ ܕܓܲܪ̈ܡ̇ܘܗܝ ܕܟܹܐܢܵܐ", "ܘܠܹܗܘ̣ ܚܵܙܹ̇ܝܢ ܐܲܝܟ ܪܲܒܿܚܲܝܠܵܐ ܘܥܵܪܩ̇ܝܼܢ ܡܸܢܹܗ ܀", ":ܬܵܘ ܢܸܬܼܚܲܦܛ ܒܝܘܿܡ ܕܘܼܟܼܪܵܢܹܗ ܕܣܵܗܕܵܐ ܙܲܗܝܵܐ", "ܕܲܢܥܲܕܲܪ ܠܲܢ ܕܠܵܐ ܢܸܬܼܢܟܸܐ ܡ̣ܢ ܡ̇ܪܘܿܕܹܵܐ ܀", ":ܬܵܘ ܢܸܬܼܚܲܦܲܛ ܒܲܨ̈ܠܵܘܵܬܼܵܐ ܒܝܘܿܡ ܥܲܕܥܹܕܹܗ", "ܕܢܸܗܘܸܐ ܥܲܡܹܗ ܒܡܲܠܟܿܘܼܬܼ ܪܵܡ̇ܐ ܒܛܘܼܒܹ̈ܐ ܡܠܝܼܟܹ̈ܐ ܀"], "lines": ["ܡܐܡܪܐ ܢܝܡܝܫܝܐ", "ܕܕܼܘܼܟܼܪܵܢܵܐ ܕܡܵܪܝ ܐܸܣܛܲܦܵܢܘܿܣ", "ܥܘܼܢܵܝܵܐ", "ܫܒܼܝܼܚܘܼ ܡܵܘܬܵܟ ܒܘܼܟܼܪܵܐ ܕܣܵܗ̈ܕܹܐ. ܐܸܣܛܲܦܵܢܘܿܣ ܪܵܚ̇ܡܹܗ", "ܕܝܼܫܘܿܥ. ܕܲܕܼܪܲܫ̣ܬܿ ܐܘܼܪܚܵܐ ܠܣܵܗ̈ܕܹܐ ܒܪ̈ܝܼܟܹܐ. ܕܢܸܪܕܲܘܢ", "ܒܵܬܼܪܵܟ ܠܡܲܠܟܿܘܼܬܼ ܪܵܘܡܵܐ: ܐܲܚܲܝ̈.", ":ܡܲܠܟܵܐ ܕܪܵܘܡ̇ܐ ܕܲܙܟ̣̇ܐ ܒܩܲܝܣܵܐ ܠܒܼܝܼܫܵܐ ܘܡ̇ܘܬܵܐ", "ܓܼܒܼܵܐ ܠܹܗ ܦܵܠܚܵܐ ܘܫܲܕܲܪ ܒܩܲܕܼܡ̇ܐ ܩܕܼܵܡ ܡܲܫܪܝܼܬܹܗ ܀", ":ܩܕܼܵܡ ܡܫܲܪܝܼܬܼܵܐ ܢܦ݂ܲܩ ܕܵܪܵܐ ܕܐܲܬܼܠܹܝܛܘܼܬܼܵܐ", "ܘܩܵܡ̣ ܒܹܝܬܼ ܓܘܼ̈ܕܹܿܐ ܕܡܲܠܟܵܐ ܕܪܵܘܡ̇ܐ ܠܲܒܼܥܸܠܕܲܪܵܐ ܀", ":ܠܐܸܣܛܲܦܵܢܘܿܣ ܫܲܕܲܪ ܡܲܠܟܿܐ ܩܕܼܵܡ ܡܲܫܪܝܼܬܹܗ", "ܕܗܘ̤ ܩܲܕܼܡ̇ܝܵܬܼ ܢܹܐܚܘܿܕ ܕܲܪܵܐ ܥܲܡ ܡ̇ܪܘܿܕܲܐ ܀", ":ܒܛܲܟܼܣܵܐ ܬܡܝܼܗܵܐ ܕܲܡܛܼܪ̈ܝܵܢܹܐ ܫܲܕܿܪܹܗ ܡܲܠܟܿܐ", "ܕܡ̇ܐ ܕܚܵܙܹ̇ܝܢ ܠܹܗ ܚܲܝܠ̈ܲܝ ܪܵܘܡ̇ܐ ܢܸܬܼܪܲܗܒܿܘܼܢ ܒܹܗ ܀", ":ܡܲܫܚܹܗ ܒܪܘܼܚܵܐ ܘܚܲܙܩܹܗ ܒܙܲܝܢܵܐ ܕܠܵܐ ܢܸܬܼܚܲܝܲܒܼ", "ܘܲܩܕܼܵܡ ܓܘܼܕܼܵܐ ܕܲܫܠܝܼܚܘܼܬܼܵܐ ܢ̣ܨܲܚ ܒܐܓܼܘܿܢܵܐ ܀", ":ܟܠܹܗ ܙܲܝܢܵܐ ܕܲܩܪܲܒܼܬܼܵܢܹܐ ܝܲܗ̄ܒܼ ܠܹܗ ܡܲܠܟܿܐ", "ܕܲܕܸܠܵܐ ܕܸܚܠܵܐ ܢܸܥܒܸܿܕ ܩܹܐܪܣܵܐ ܥܲܡ ܡܵܪܘܿܕܹܐ ܀", ":ܣܲܝܦܵܐ ܕܪܘܼܚܵܐ ܐܵܘܚܸܕܼ ܒܐܝܼܕܹܗ ܪܸܡܙܵܐ ܕܫܲܕܼܪܹܗ", "ܕܢܸܚܪܘܿܒܼ ܘܢܲܪܡܹܐ ܠܒܼܝܼܫܹ̈ܐ ܕܲܡ̣ܪܲܕܼܘ ܥܲܠ ܟܹܐܢܘܼܬܼܵܐ ܀", ":ܗܲܝܡܵܢܘܼܬܼܵܐ ܣܲܛܿܪܵܐ ܕܩܘܼܫܬܵܐ ܐܸܚܲܕܼ ܒܐܝܼܕܼܵܘ̈ܗܝ", "ܘܒܼܵܗ̇ ܩܲܒܸܿܠ ܗ̄ܘ̣ܵܐ ܓܹܐܪܹ̈ܐ ܫܢܝܼܢܹ̈ܐ ܕܲܒܼܥܸܠܕܲܪ̈ܘܗܝ ܀", "ܡ̇ܐ ܕܫܵܕܹܝܢ ܗ̄ܘ̣ܵܘ ܓܹܐܪܹ̈ܐ ܕܥܵܘ̣ܠܵܐ ܕܵܢܒܲܙܚܘܼܢܵܝܗܝ:", "ܩܲܒܸܿܠ ܐܸܢܘܿܢ ܒܣܲܟܿܪܵܐ ܕܣܲܒܼܪܵܐ ܘܠܵܐ ܐܸܬܼܢܟܼܝܼ ܀", ":ܥܛ݂ܲܦ ܫܸܪܝܵܢܵܐ ܕܙܲܕܿܝܼܩܘܼܬܼܵܐ ܥܲܠ ܗܲܕܿܡ̇ܘ̈ܗܝ", "ܕܠܵܐ ܢܸܡܚܘܿܢܵܝܗܝ ܘܢܸܗܘܹܐ ܓܘܼܚܟܵܐ ܠܚܲܝ̈ܠܵܘܵܬܼܗܘܿܢ ܀", ":ܣ̣ܵܡ ܣܲܢܘܲܪܬܵܐ ܕܦܘܼܪܩܵܢ ܚܲܝܹ̈ܐ ܕܝܲܗ̣̄ܒܼ ܠܹܗ ܡܲܠܟܵܐ", "ܕܲܢܣܲܬܲܪ ܒܵܗ̇ ܗܲܝܡܵܢܘܼܬܼܵܐ ܪܹܫܵܐ ܕܚܲܝܵܘ̈ܗܝ ܀", ":ܟܠܹܗ ܒܟܼܠܹܗ ܡܚܲܙܲܩ ܗ̄ܘ̣ܵܐ ܒܵܗ̇ ܒܗܲܝܡܵܢܘܼܬܼܵܐ", "ܘܠܲܝܬܼ ܒܵܗ̇ ܕܘܼܟܿܬܵܐ ܕܡܲܫܠܚܵܐ ܗ̄ܘ̣ܵܐ ܡ̣ܢ ܟܹܐܢܘܼܬܼܵܐ ܀", ":ܪܹܫܵܐ ܕܚܲܝܵܘ̈ܗܝ ܚܫܝܼܒܼܵܐ ܗ̄ܘ̣ܵܬ ܠܹܗ ܗܲܝܡܵܢܘܼܬܵܐ", "ܘܲܒܼܣܲܢܘܲܪܬܵܐ ܡܛܲܫܹܐ ܗ̄ܘ̣ܵܐ ܠܵܗ̇ ܕܠܵܐ ܢܸܡܚܘܿܢܵܗ̇ ܀", ":ܠܹܗ ܘܲܠܚܲܒܼܪ̈ܵܘܗܝ ܡܲܠܟܵܐ ܙܲܗܲܪ ܘܦܲܩܸܕܼ ܐܢܘܿܢ", "ܕܐܸܬܿܕܿܡ̇ܘ ܠܲܡ ܠܲܚ̈ܘܵܘܵܬܼܵܐ ܒܲܥܪܝܼܡܘܼܬܼܟܼܘܿܢ ܀", ":ܚܲܟܿܝܼܡ ܚܸܘܝܵܐ ܕܢܵܛܲ̇ܪ ܢܲܦܫܹܗ ܕܠܵܐ ܢܸܡܚܘܿܢܵܝܗܝ", "ܕܟܲܕܼ ܪܹܫܹܗ ܚܲܝ ܠܵܐ ܡܸܬܼܚܲܒܲܠ ܡ̣ܢ ܡܲܚ̈ܘܵܬܼܵܐ ܀", ":ܒܗܵܕܹܐ ܕܡܘܼܬܼܵܐ ܙܵܕܹܩ ܕܬܸܛܪܘܼܢ ܗܲܝܡܵܢܘܼܬܼܵܐ", "ܕܟܲܕܼ ܗ̤ܝ ܢܛܝܼܪܵܐ ܠܵܐ ܕܵܚ̇ܠܝܼܢ ܐ̄ܢܬܿܘܢ ܡ̣ܢ ܢܸܟܼܝܵܢܹ̈ܐ ܀", ":ܠܗܵܢ ܦܘܼܩܕܵܢܵܐ ܐܲܚܝܼܕܼ ܗ̄ܘ̣ܵܐ ܠܹܗ ܦܵܠܚܵܐ ܚܝܼܨܵܐ", "ܘܒܲܕܼܡܘܼܬܼ ܪܹܫܵܐ ܢܵܛܲ݁ܪ ܗ̄ܘ̣ܵܐ ܠܹܗ ܕܕܲܡ ܢܸܬܼܢܟܹܐ ܀", ":ܒܲܕܼܡܘܼܬܼ ܣܲܟܿܪܵܐ ܐܸܚܲܕ ܒܐܝܼܕܹܗ ܠܗܲܝܡܵܢܘܼܬܼܵܐ", "ܘܲܠܛܘܼܝܵܒܹܗ ܕܐܹܘܢܓܲܠܝܼܘܼܢ ܣܲܐܢܹܗ ܒܪܸ̈ܓܼܠܵܘ̈ܗܝ ܀", ":ܪܕܲܒܼ ܥܲܠ ܡܸܠܬܼܵܐ ܕܩܲܕܿܝܼܫܘܼܬܼܵܐ ܐܲܝܟ ܕܥܲܠ ܣܘܼܣܝܵܐ", "ܘܥܲܠ ܡܘܼܟܵܟܼܵܐ ܕܙܲܕܝܩܘܼܬܼܵܐ ܩܲܠܝܼܠ ܓܸܦܹ̈ܐ ܀", ":ܪܟܸܒܼ ܥܲܠ ܡܸܠܬܼܵܐ ܘܐܸܚܲܕܼ ܣܲܝܦܵܐ ܘܲܠܒܸܫ̣ ܩܘܼܫܬܵܐ", "ܘܣ̣ܵܡ ܣܲܢܘܼܪܬܵܐ ܘܲܣܐܸܢ ܒܪ̈ܓܼܠ̇ܘܗܝ ܛܘܼܝܵܒܼ ܡ̇ܪܹܗ ܀", ":ܩܥ̣ܵܐ ܒܡܲܫܪܝܼܬܹܗ ܕܲܒܼܥܸܠܕܪܵܐ ܐܲܝܟ ܪܲܒܿܚܲܝܠܵܐ", "ܘܫܲܪܝܼܘ ܪܵܥ̇ܠܝܼܢ ܡ̣ܢ ܒܲܪܬܼ ܩܵܠܹܗ ܕܕܵܡ̇ܝܵܐ ܠܪܲܥܡܵܐ ܀", ":ܩܕܼܵܡ ܓܘܼܕܲܝ̈ܗܘܿܢ ܕܚܲܝ̈ܠܲܝ ܪܵܘܡ̇ܐ ܫܲܕܿܪܹܗ ܡܲܠܟܵܐ", "ܕܢܸܕܪܘܿܫ ܐܘܼܪܚܵܐ ܠܲܟܼܢܵܘܵܬܹܗ ܕܢܸܬܿܕܲܡܘܿܢ ܒܹܗ ܀", ":ܗܘܸ ܩܲܕܡ̇ܝܵܬܼ ܕܲܪܫܵܗ̇ ܠܐܘܼܪܚܵܐ ܕܣܵܗܕܿܘܼܬܼ ܡ̇ܪܹܗ", "ܘܲܗܘ̤ܵܐ ܒܘܼܟܼܪܵܐ ܕܣܵܗܕܘ̈ܗܝ ܕܝܼܫܘܿܥ ܡܲܠܟܵܐ ܕܪܵܘܡ̇ܐ ܀", ":ܚܲܝܠܵܘܵܬܹܗ ܕܪܹܫܵܐ ܕܐܵܐܲܪ ܡܸܫܬܲܢܩܝܼܢ ܗ̄ܘ̣ܵܘ", "ܕܚܵܙܹ̇ܝܢ ܗ̄ܘ̣ܵܘ ܠܹܗ ܠܲܩܪܲܒܼܬܼܵܢܵܐ ܕܡܲܗܸܠ ܗ̄ܘ̣ܵܐ ܒܗܘܿܢ ܀", ":ܚܙ̣ܵܘ ܕܲܡܚܝܼܠܝܼܢ ܡ̣ܢ ܬܲܟܼܬܿܘܼܫܵܐ ܕܠܘܼܩܒܲܠ ܚܲܝܠܹܗ", "ܘܐܸܓܲܪܘ ܘܐܲܝܬܿܝܼܘ ܠܲܒܼܢܲܝ̈ ܐܲܒܼܪܵܡ ܕܢܸܗܘܘܿܢ ܥܲܡܗܘܿܢ ܀", ":ܒܢܲܝ̈ ܐܲܒܼܪܵܗܗܵܡ ܘܚܲܝܠܲܝ̈ ܒܝܼܫܵܐ ܗܘ̤ܵܘ ܚܕܵܐ ܓܘܼܕܵܐ", "ܕܲܢܚܲܝܒܼܘܼܢܵܝܗܝ ܠܐܸܣܛܲܦܵܢܘܿܣ ܦܵܠܚܵܐ ܕܩܘܼܫܬܵܐ ܀", ":ܐܵܘܓܲܪܘ ܢܲܦܫܗܘܿܢ ܠܲܒܼܥܸܠܕܲܪܵܐ ܒܢܵܘ̈ܗܝ ܕܐܲܒܼܪܵܗܵܡ", "ܘܲܢܣ݂ܲܒܼܘ ܐܲܓܼܪܵܐ ܕܐܲܓܼܝܼܪܘܼܬܼܗܘܿܢ ܕܝܼܢܵܐ ܕܲܥܬܼܝܼܕܼ ܀", ":ܒܝܲܕܼ ܥܸܒܼܪ̈ܵܝܹܐ ܐܲܩܪܸܒܼ ܒܝܼܫܵܐ ܠܘܼܩܒܲܠ ܦܵܠܚܵܐ", "ܐܲܝܟ ܡ̇ܐ ܕܐܲܩܪܸܒ ܒܪܹ̈ܫܵܢܲܝܗܘܿܢ ܠܘܼܩܒܲܠ ܡܲܠܟܿܐ ܀", ":ܐܸܣܛܲܦܵܢܘܿܣ ܡܠܹܐ ܗ̄ܘ̣ܵܐ ܚܲܝܠܵܐ ܐܵܦ ܛܲܝܒܿܘܼܬܵܐ", "ܘܥܵܒܹ̇ܕܼ ܗ̄ܘ̣ܵܐ ܠܲܡ ܐܵܦ ܐܵܬܼܘܵܬܼܵܐ ܒܐܲܪܥܵܐ ܕܲܝܗܘܼܕܼ ܀", ":ܩܵܡ̣ܘ ܗ̄ܘ̣ܵܘ ܐ̄ܢܵܫܵܐ ܟܢܘܼܫܬܵܐ ܒܝܼܫܵܐ ܕܠܹܘܒܲܪ̈ܛܝܼܢܘܿ", "ܘܩܹܘܪ̈ܝܼܢܵܝܹܐ ܥܲܡ ܚܲܒܼܪ̈ܲܝܗܘܿܢ ܕܢܸܒܼܥܘܿܢ ܥܲܡܹܗ ܀", ":ܠܵܐ ܡܸܫܟܿܚܝܼܢ ܗ̄ܘ̣ܵܘ ܣܵܢ̈ܐܹܐ ܕܩܘܼܫܬܵܐ ܐܵܦܠܵܐ ܩܲܠܝܼܠ", "ܠܲܡܩܵܡ ܒܓܲܒܵܐ ܠܘܼܩܒܲܠ ܪܘܼܚܵܐ ܕܡܠܸܠ ܗ̄ܘ̣ܵܐ ܒܹܗ ܀", ":ܚܵܒܼ݂ܘܼ ܡ̣ܢ ܡܸܠܵܘ̈ܗܝ ܕܦܵܠܚܵܐ ܛܵܒܼܵܐ ܟܲܕܼ ܒܲܗܝܼܬܼܝܼܢ", "ܘܗܵܐ ܡܸܬܼܟܲܪܙܵܐ ܚܲܝܵܒܼܘܼܬܼܗܘܿܢ ܒܟܼܠܗܘܿܢ ܕܼܵܪܹ̈ܐ ܀", ":ܒܓܼܘܼܡܕܼܵܢܘܼܬܼܗܘܿܢ ܫܲܕܲܪܘ ܓܼܒܼܪܹ̈ܐ ܘܐܲܠܸܦܘ ܕܢܹܐܡܪܘܼܢ", "ܕܲܫܡܲܥ̣ܢܵܝܗܝ ܠܲܡ ܕܓܲܕܸܿܦ ܒܡܸܠܵܘ̈ܗܝ ܥܲܠ ܐܵܠܵܗܵܐ ܐܵܦ ܥܲܠ ܡܲܠܟܵܐ ܀", ":ܚܛܲܦܘ ܗ̄ܘ̣ܵܘ ܘܐܲܝܬܿܝܘܼܗܝ ܠܡܸܨܥܲܬܼ ܟܸܢܫܵܐ ܕܥܵܒܼܕܼܵܝ̈ ܥܵܘ̣ܠܵܐ", "ܕܲܢܡܝܼܬܼܘܼܢܵܝܗܝ ܐܲܝܟ ܡ̇ܢ ܕܓܲܕܲܦ ܥܲܠ ܐܲܠܵܗܵܐ ܀", ":ܒܓܹܐܪܹ̈ܐ ܕܡܸܠܵܘ̈ܗܝ ܡܢܲܓܸܿܕܼ ܗ̄ܘ̣ܵܐ ܠܗܘܿܢ ܣܵܗܕܹܿܗ ܕܝܼܫܘܿܥ", "ܠܲܒܼܢܲܝ̈ ܐܲܒܼܪܵܐ ܕܠܵܐ ܗܘ̤ܵܘ ܝܵܪ̈ܬܹܿܐ ܕܣܲܒܼܪܹܗ ܕܐܲܒܼܪܵܡ ܀", ":ܓܒܝܼܬܹܗ ܕܐܲܒܼܪܵܡ ܕܓܼܒܼ݂ܵܝܗܝ ܪܸܡܙܵܐ ܒܹܝܬܼ ܒܵܒܼܠܵܝܹ̈ܐ", "ܐܲܡ̣ܪܵܗ̇ ܟܹܐܢܵܐ ܠܲܒܼܢܲܝ̈ ܐܲܒܼܪܵܡ ܕܢܲܒܼܗܸܬܼ ܐܸܢܘܿܢ ܀", ":ܓܒܼ݂ܵܐ ܠܲܡ ܪܸܡܙܵܐ ܠܲܒܼܢܵܘ̈ܗܝ ܕܐܲܒܼܪܵܡ ܡ̣ܢ ܟܠ ܥܲܡܡܹ̈ܐ", "ܘܝܲܩܲܪ ܐܸܢܘܿܢ ܒܒܲܝܬܵܝܘܼܬܹܗ ܛ̇ܒܼ ܡ̣ܢ ܟܠܢܵܫ ܀", ":ܠܵܐ ܫ̣ܒܲܩ ܐ̄ܢܵܫܵܐ ܕܢܸܛܠܘܿܡ ܐܸܢܘܿܢ ܘܢܲܟܹܿܐ ܐܸܢܘܿܢ", "ܘܲܦܪ݂ܲܩ ܐܸܢܘܿܢ ܡ̣ܢ ܡܸܨܪ̈ܵܝܹܐ ܘܡ̣ܢ ܒܵܒܼܵܠܵܝܹ̈ܐ ܀", ":ܩܲܫ̈ܝܲܝ ܩܕܼܵܠܵܐ ܘܲܕܼܠܵܐ ܓܙܝܼܪܝܼܢ ܒܠܸܒܵܘܵܬܼ̈ܗܘܿܢ", "ܗ̤ܘܲܝܬܿܘܿܢ ܠܩܘܼܒܼܠܹܗ ܘܠܘܼܩܒܲܠ ܪܘܼܚܵܐ ܕܩܘܼܕܸܫܵܐ ܕܡܸܢܹܗ ܀", ":ܠܐܲܒܼܵܗܲܝ̈ܟܿܘܿܢ ܕܵܡܹ̇ܐ ܛܢܵܢܵܐ ܕܪܥܝܵܢܲܝܟܿܘܿܢ", "ܕܲܪܕܲܦܘ̣ ܟܹܐܢܹ̈ܐ ܩ̣ܛܠܘ ܙܲܕܿܝܼܩܹ̈ܐ ܕܫܲܕܲܪ ܪܸܡܙܵܐ ܀", ":ܒܩܵܠܹܝܢ ܡܸܠܹ̈ܐ ܡ̇ܚܹ̇ܐ ܗ̄ܘ̣ܵܐ ܠܗܘܿܢ ܐܲܝܟ ܕܲܒܼܫܲܒܼܛܵܐ", "ܘܲܡܩܝܼܡ ܗ̄ܘ̣ܵܐ ܠܗܘܿܢ ܒܡܲܪܝܼܪܘܼܬܼܵܐ ܕܠܵܐ ܬܲܪܥܘܼܬܼܵܐ ܀", ":ܦܸܪܚܲܬ̤ ܡܸܪܬܼܵܐ ܕܚܸܡܬܼܵܢܘܼܬܼܵܐ ܒܠܸܒܵܘ̈ܬܼܗܘܿܢ", "ܘܠܵܐ ܣܦܲܩܘ ܥܲܙܝܼܘ ܠܘܼܩܒܲܠ ܓܹܐܪܹ̈ܐ ܫܢܝܼܢܹ̈ܐ ܕܡܸܠܵܘ̈ܗܝ ܀", ":ܚܲܝܸܒܼ ܐܸܢܘܿܢ ܠܦܵܠܚܹ̈ܐ ܠܦܵܚܹ̈ܐ ܕܒܼܝܼܫܵܐ ܦܵܠܚܵܐ ܛܵܒܼܵܐ", "ܘܐܸܬܼܡܲܪܡܲܪܘ ܗ̄ܘ̣ܵܘ ܕܲܩܢ̣ܵܘ ܓܲܒܵܐ ܕܚܲܝܵܒܼܘܼܬܼܵܐ ܀", ":ܒܪܘܼܓܼܙܵܐ ܐܲܚܝܼܪܘ ܟܲܕܼ ܚܵܝܒܿܝܼܢ ܗ̄ܘ̣ܵܘ ܡ̣ܢ ܟܹܐܢܘܼܬܼܵܐ", "ܘܐܸܚܲܝܕܼܘ ܐܲܦܩܘܼܗܝ ܠܒܲܪ ܡ̣ܢ ܡܕܝܼܢ̄ܬܵܐ ܘܪܵܓܼܡ̇ܝܼܢ ܗ̄ܘ̣ܵܘ ܠܹܗ ܀", ":ܠܵܘ ܣܦܲܩ̣ܘ ܥܲܙܝܼܘ ܚܘܼܒܵܐ ܕܡܸܠܬܹܗ ܕܐܲܬܼܠܹܝܛ ܩܘܼܫܬܵܐ", "ܘܲܚܙ̣ܵܘ ܦܘܼܪܣܵܐ ܕܲܢܡܝܼܬܼܘܼܢܵܝܗܝ ܡ̇ܘܬܵܐ ܕܙܲܒܼܢܵܐ ܀", ":ܡ̇ܘܬܵܐ ܕܙܲܒܼܢܵܐ ܡ̣ܝܼܬܼ ܢܲܨܝܼܚܵܐ ܠܵܘ ܕܲܠܥܵܠܲܡ", "ܘܡܸܛܠ ܗܵܕܹܐ ܟܲܕܼ ܚܵ̇ܕܹܐ ܗ̄ܘ̣ܵܐ ܩܲܒܿܠܹܗ ܠܡܵܘܬܵܐ ܀", ":ܝ̄ܠܹܦ ܡ̣ܢ ܡ̇ܪܹܗ ܕܲܙܟܼܵܝ̣ܗܝ ܠܡܵܘܬܵܐ ܘܬܲܒܿܪܹܗ ܠܥܘܼܩܣܹܗ", "ܘܡܸܛܠ ܗܵܕܹܐ ܡܲܗܸܠ ܗ̄ܘ̣ܵܐ ܒܹܗ ܘܠܵܐ ܕܵܚܹ̇ܠ ܗ̄ܘ̣ܵܐ ܀", ":ܥܲܠ ܪܓܼܘܿܡ̇ܘܗܝ ܡܸܬܼܟܲܫܲܦ ܗ̄ܘ̣ܵܐ ܠܡܵܪܵܐ ܕܲܓܼܒܼ݂ܵܝܗܝ", "ܕܠܑܵܐ ܢܩܝܼܡ ܠܗܘܿܢ ܗܵܕܹܐ ܚܛܝܼܬܼܵܐ ܕܣܵܥ̇ܪܝܼܢ ܨܹܐܕܼܵܘܗܝ ܀", ":ܒܡܵܪܵܐ ܕܟܼܠܵܐ ܡܸܬܿܕܿܡܹܐ ܗ̄ܘ̣ܵܐ ܦܵܠܚܵܐ ܕܩܘܼܫܬܵܐ", "ܕܐܲܦܝܼܣ ܠܐܲܒܼܘܼܗܝ ܥܲܠ ܙܵܩܘܿܦܵܘ̈ܗܝ ܕܢܸܫܒܿܘܿܩ ܠܗܘܿܢ ܀", ":ܣܕ݂ܲܪܘ ܓܘܼܕܲܝ̈ܗܘܿܢ ܦܵܠܚܹ̈ܐ ܕܥܵܘ̣ܠܵܐ ܐܲܝܟ ܕܒܲܩܪܵܒܼܵܐ", "ܘܲܚܠܵܦ ܙܲܝܢܵܐ ܘܲܝܸܢܘ ܢܲܦܸܫܗܘܿܢ ܒܟܹܐܦܹ̈ܐ ܘܫܘܿܥܹ̈ܐ ܀", ":ܠܵܐ ܐܸܬܼܪܲܦܝܼ ܥܲܒܼܕܵܐ ܚܝܼܨܵܐ ܡ̣ܢ ܒܝܼܫܘܼܬܼܗܘܿܢ", "ܘܠܵܐ ܐܲܫܦܸܠ ܗ̄ܘ̣ܵܐ ܡ̣ܢ ܬܲܟܼܬܿܘܼܫܵܐ ܕܠܘܼܩܒܲܠ ܥܵܘܼܠܵܐ ܀", ":ܡܲܠܟܵܐ ܕܲܓܼܒܼܵܝܗܝ ܡܠܲܒܸܿܒܼ ܗ̄ܘ̣ܵܐ ܠܹܗ ܕܠܵܐ ܢܸܬܼܪܲܦܸܐ", "ܘܲܦܬ݂ܲܚ ܩܘܼܕܼܡ̇ܘܗܝ ܘܹܐܠܵܐ ܕܪܵܘܡ̇ܐ ܕܬܘܼܒܼ ܢܸܬܼܠܲܒܲܒܼ ܀", ":ܒܝܲܕܼ ܓܸܠܝܵܢܵܐ ܚܙ̣ܵܐ ܠܲܫܡܲܝܵܐ ܕܲܦܬܼܝܼܚܝܼܢ ܗ̄ܘ̣ܵܘ", "ܘܲܚܙ̣ܵܐ ܠܝܼܫܘܼܥ ܩܵܐܹ̇ܡ ܗ̄ܘ̣ܵܐ ܡ̣ܢ ܝܲܡܝܼܢܵܐ ܀", ":ܟܲܕܼ ܩܵܐܹ̇ܡ ܗ̄ܘ̣ܵܐ ܚܙ̣ܵܝܗܝ ܠܲܡܫܝܼܚܵܐ ܣܵܗܕܵܐ ܒܚܝܼܪܵܐ", "ܟܲܕܼ ܩܵܐܹ̇ܡ ܗ̄ܘ̣ܵܘ ܐܲܝܟ ܡ̇ܢ ܕܒܼܵܥܹ̇ܐ ܕܢܸܚܘܿܬܼ ܨܹܐܕܼܵܘܗܝ ܀", ":ܒܗܵܕܹܐ ܕܡܘܼܬܼܵܐ ܡܚܵܘܹܐ ܗ̄ܘ̣ܵܐ ܠܹܗ ܡܫܝܼܚܵܐ ܢܲܦܫܹܗ", "ܐܲܝܟ ܡ̇ܢ ܕܒܼܥܹ̇ܐ ܕܢܹܐܬܸܐ ܢܦܲܨܹܝܘܗܝ ܡ̣ܢ ܐܝܼܕܼܵܝ̈ܗܘܿܢ ܀", ":ܚܘܼܒܹܿܗ ܕܝܼܫܘܿܥ ܕܠܵܐ ܡܸܬܼܡܲܠܲܠ ܚܙ̣ܵܐ ܐܲܬܼܠܹܝܛܵܐ", "ܕܠܵܘ ܟܲܕܼ ܝܵܬܹܿܒܼ ܚܵܘܝܼ ܢܲܦܫܹܗ ܐܸܠܵܐ ܕܩܵܐܹ̇ܡ ܀", ":ܗܵܢܵܘ̇ ܛܲܟܼܣܵܐ ܕܐܲܝܠܹܝܢ ܕܨܵ̇ܦܝܼܢ ܕܚܲܒܿܝܼܒܲܝ̈ܗܘܿܢ", "ܕܠܵܐ ܡܸܬܿܛܦܝܼܣܝܼܢ ܕܢܲܗܡܘܿܢ ܡܸܢܗܘܿܢ ܟܲܕܼ ܡܸܬܿܛܲܠܡܝܼܢ ܀", ":ܪܵܚܡܹܗ ܕܡܲܠܟܵܐ ܡܸܬܼܢܲܓܲܕ ܗ̄ܘ̣ܵܐ ܡ̣ܢ ܡܲܪ̈ܲܚܹܐ", "ܘܲܚܙ̣ܵܐ ܡܲܠܟܵܐ ܪܵܚܡܹܗ ܕܲܒܼܠܲܥ̣ ܘܚܵܘܝܼ ܢܲܦܫܹܗ ܀", ":ܢܲܦܫܹܗ ܚܵܘܝܼ ܒܝܲܕܼ ܓܸܠܝܵܢܵܐ ܠܪܵܚܡܵܐ ܕܚܘܼܒܹܿܗ", "ܘܲܢܗܲܪ ܐܲܦܵܘ̈ܗܝ ܐܲܝܟ ܦܲܪܨܘܿܦܵܐ ܡܲܠܲܐܟ ܢܘܼܗܪܵܐ ܀", ":ܢܘܼܗܪܵܐ ܕܫܘܼܒܼܚܹܗ ܚܙ̣ܵܐ ܐܲܬܼܠܹܝܛܵܐ ܒܓܼܵܘ ܐܲܓܼܘܿܢܵܐ", "ܘܲܢ̣ܗܲܪ ܥܲܝܢܵܘ̈ܗܝ ܠܡܸܬܼܒܲܩܵܝܘܼ ܒܡܲܠܟܿܘܼܬܼ ܪܵܘܡ̇ܐ ܀", ":ܒܡܲܠܟܿܘܼܬܼ ܪܵܘܡ̇ܐ ܡܸܬܼܒܲܩܸܐ ܗ̄ܘ̣ܵܐ ܪܵܚܡܹܗ ܕܝܼܫܘܿܥ", "ܘܡܸܛܠ ܗܵܕܹܐ ܫܵܛ̣ ܗ̄ܘ̣ܵܐ ܘܒܲܣܲܪ ܥܲܠ ܟܠ ܚܲܫܝܼ̈ܢ ܀", ":ܐܸܙܕܼܠܲܚ ܢܘܼܗܪܵܐ ܕܙܝܼܘܹܗ ܕܝܼܫܘܿܥ ܥܲܠ ܦܲܪܨܘܿܦܹܗ", "ܘܐܸܬܼܚܲܠܲܛ ܗ̄ܘ̣ܵܐ ܢܘܗܪܵܐ ܕܢܲܦܫܹܗ ܒܙܝܼܘܵܐ ܕܐܲܦܘ̈ܗܝ ܀", ":ܢܘܼܗܪܵܐ ܕܐܲܦܵܘ̈ܗܝ ܚܠܝܼܛ ܗ̄ܘ̣ܵܐ ܒܙܝܼܘܵܐ ܕܢܘܼܗܪܹܗ ܕܝܼܫܘܿܥ", "ܘܚܲܕܼ ܗ̄ܘ̣ܵܐ ܢܘܼܗܪܵܐ ܕܫܘܼܒܹܚܗ ܕܡ̇ܪܲܢ ܘܲܕܗܵܘ̇ ܕܝܼܠܹܗ ܀", ":ܡܫܝܼܚܵܐ ܒܪܵܘܡ̇ܐ ܘܐܸܣܛܲܦܵܢܘܿܣ ܒܹܝܬܼ ܐܲܪ̈ܥܵܢܹܐ", "ܘܚܲܕܼ ܗ̄ܘ̣ܵܐ ܫܘܼܒܼܚܵܐ ܕܡ̇ܪܹܗ ܒܪܵܘܡ̇ܐ ܘܕܝܼܠܹܗ ܕܲܠܬܿܚܬܿ ܀", ":ܠܵܘ ܐܲܝܟ ܡܵܪܹܗ ܗܘ̤ܵܐ ܒܬܸܫܒܿܘܿܚܬܵܐ ܕܠܵܐ ܡܸܬܼܡܲܠܠܵܐ", "ܡܢܵܬܼܵܐ ܝܲܗ̣̄ܒܼ ܠܹܗ ܡܸܢܹܗ ܕܫܘܼܒܚܹܗ ܘܲܗܘ̤ܵܐ ܒܫܘܼܒܼܚܵܐ ܀", ":ܫܘܼܒܼܚܵܐ ܡܲܠܒܸܿܫ ܡܲܠܟܵܐ ܕܪܵܘܡ̇ܐ ܒܪܵܘܡ̇ܐ ܠܥܲܒܼܕܵܘ̈ܗܝ", "ܘܠܸܐܣܛܲܦܵܢܘܿܣ ܐܲܠܒܿܫܹܗ ܫܘܼܒܼܚܵܐ ܟܲܕܼ ܥܲܠ ܐܲܪܥܵܐ ܗ̄ܘ̣ ܀", ":ܟܲܕܼ ܥܲܠ ܐܲܪܥܵܐ ܗ̄ܘ̣ ܝܲܗ̣̄ܒܼ ܠܹܗ ܫܘܼܒܼܚܵܐ ܕܠܵܐ ܡ̇ܝܘܿܬܹ̈ܐ", "ܕܢܫܲܪܲܪ ܗܵܝ̇ ܕܲܥܬܼܝܼܕܼܵܐ ܠܲܡ ܕܬܸܗܘܸܐ ܠܚܲܪܬܼܵܐ ܀", ":ܡܵܐ ܕܡܸܬܼܚܲܠܲܦ ܦܲܓܼܪܵܢ ܫܝܼܛܵܐ ܐܵܡܲ݁ܪ ܦܵܘܠܘܿܣ", "ܥܬܼܝܼܕܼ ܗ̄ܘ̣ܵܐ ܕܢܸܥܒܿܕܼܝܼܘܗܝ ܐܲܝܟ ܬܸܫܒܿܘܿܚܬܐ ܕܦܲܓܼܪܵܐ ܕܫܘܼܒܼܚܹܗ ܀", ":ܒܗܵܢܵܐ ܛܲܟܼܣܵܐ ܥܒ݂ܲܕܼ ܐܵܦ ܗܵܫܵܐ ܠܐܸܣܛܲܦܵܢܘܿܣ", "ܟܲܕܼ ܥܲܠ ܐܲܪܥܵܐ ܗ̄ܘ̣ ܝܲܩܲܪ ܐܲܦܵܘ̈ܗܝ ܒܙܝܼܘܵܐ ܕܝܼܠܹܗ ܀", ":ܐܹܝܘ ܬܸܕܡܘܼܪܬܵܐ ܒܐܸܣܛܲܦܵܢܘܿܣ ܡܸܬܼܚܵܘܝܵܐ ܗ̄ܘ̣ܵܬܼ", "ܕܡ̇ܘܬܵܐ ܢܵܗܹ̇ܡ ܘܗ̤ܘ ܡܲܗܸܠ ܗ̄ܘ̣ܵܐ ܒܲܒܼ̈ܢܵܬܼ ܩܵܠܵܘ̈ܗܝ ܀", ":ܡܲܢ̣ܘܼ ܡܸܡܬܼܘܿܡ ܚܙ̣ܵܐ ܡ̇ܝܘܿܬܼܵܐ ܕܪ̈ܵܘܙܵܢ ܐܲܦܵܘ̈ܗܝ", "ܐܲܝܟ ܡ̇ܐ ܕܲܪܘܲܙ ܐܸܣܛܲܦܢܘܿܣ ܟܲܕܼ ܡܵܐܹ̇ܬܼ ܗ̄ܘ̣ܵܐ ܀", ":ܡܲܢ̣ܘܿ ܦܵܠܚܵܐ ܕܢܗ݂ܲܪ ܬܲܦܵܘ̈ܗܝ ܒܥܸܕܵܢ ܩܹܐܪܣܵܐ", "ܐܸܠܵܐ ܐܸܢ ܗܵܢ ܦܵܠܵܚܵܐ ܕܩܘܼܫܬܵܐ ܕܲܫ̣ܘܵܐ ܠܗܵܕܹܐ ܀", ":ܡܵܢ̣ܘܼ ܕܲܚܙ̣ܵܐ ܕܪ̈ܥܹܐ ܕܲܬܠܹܝܢ ܘܟܹܐܦܹ̈ܐ ܥܲܡܗܘܿܢ", "ܘܲܢܗ̣ܲܪ ܐܲܦܵܘ̈ܗܝ ܘܐܲܬܼܗܲܪ ܐܸܢܘܿܢ ܠܲܡܡܝܼܬܼܵܢܵܘ̈ܗܝ ܀", ":ܟܠܗܘܿܢ ܚܵܪ̣ܘ ܒܹܗ ܐܲܝܟ ܡ̇ܐ ܕܲܟܼܬܼܝܼܒܼ ܟܢܘܼܫܬܵܐ ܟܠܵܗ̇", "ܘܡܸܬܿܕܲܡܪܝܼܢ ܗ̄ܘ̣ܵܘ ܒܚܸܙܘܵܐ ܕܐܲܦܵܘ̈ܗܝ ܕܡܵܢܲܐ ܗ̄ܝܼ ܗܵܕܹܐ ܀", ":ܠܘܼܩܒܲܠ ܐܲܦܵܘ̈ܗܝ ܐܸܬܼܡܲܪܡܲܪܘ ܗ̄ܘ̣ܵܘ ܦܵܠܚܹ̈ܐ ܕܥܵܘ̣ܠܵܐ", "ܘܐܲܚܸܬܼܘ ܥܠܵܘܗܝ ܡܸܛܪܵܐ ܕܟܹܐܦܹ̈ܐ ܐܲܝܟ ܕܥܲܠ ܗܵܒܹܝܠ ܀", ":ܚܣܵܡܵܐ ܪܲܓܼܡܹܗ ܒܟܹܐܦܹ̈ܐ ܕܚܸܡܬܼܵܐ ܐܲܝܟ ܕܲܠܗܵܒܹܝܠ", "ܘܛܵܒܼ ܡ̣ܢ ܕܗܵܒܹܝܠ ܓܥ̣ܵܐ ܗ̄ܘ̣ܵܐ ܒܩܘܼܫܬܵܐ ܕܡܹܗ ܕܐܲܬܼܠܹܝܛܵܐ ܀", ":ܚܣܵܡܵܐ ܕܐܲܚܘܼܗܝ ܪܲܓܼܡܹܗ ܠܗܵܒܹܝܠ ܥܵܘ̇ܠܵܐܝܼܬܼ", "ܘܠܸܐܣܛܲܦܵܢܘܿܣ ܐܲܚܵܘ̈ܗܝ ܪܲܓܼܡܘܼܗܝ ܥܵܘ̇ܠܵܐܝܼܬܼ ܀", ":ܩ̣ܛܲܪܘ ܥܲܪܦܸܠܵܐ ܕܟܹܐܦܹ̈ܐ ܕܪܘܼܓܼܙܵܐ ܥܲܠ ܢܲܨܝܼܚܵܐ", "ܘܛܲܡ̣ܪܘܼܗܝ ܒܓܼܵܘܗܹܝܢ ܐܲܝܟ ܕܲܠܗܵܒܹܝܠ ܕܩܲܛ̣ܠܹܗ ܩܵܐܹܝܢ ܀", ":ܩܲܛܠܹ݂ܗ ܩܵܐܹܝܢ ܠܗܵܒܹܝܠ ܐܲܚܘܼܗܝ ܘܛܲܡ̣ܪܹܗ ܒܟܹܐܦܹ̈ܐ", "ܘܐܲܩܝܼܡ ܥܠܵܘܗܝ ܝܲܓܼܪܵܐ ܕܟܹܐܦܹ̈ܐ ܕܠܵܐ ܢܸܬܼܝܼܕܲܥ ܀", "ܒܗܵܕܹܐ ܕܡܘܼܬܼܵܐ ܣܥ̣ܲܪܘ ܐܵܦ ܗܸܢ̣ܘܿܢ ܥܲܠ ܬܲܡܝܼܡܵܐ ܀", "ܘܒܲܕܼܡܘܼܬܼ ܩܵܐܹܝܢ ܡܣܲܟܹܿܝܢ ܡܸܟܹܿܠ ܠܦܘܼܪܥܵܢ ܐܲܓܼܪܵܐ ܀", ":ܐܹܝܘ ܠܟܲܫܝܼܪܵܐ ܕܠܵܐ ܐܸܬܼܥܲܦܚܼ ܝܲܩܝܼܪܵܐܝܼܬܼ", "ܕܐܸܬܼܒܲܣܒܲܣ ܗ̄ܘ̣ܵܐ ܓܘܼܫܡܹܗ ܙܲܗܝܵܐ ܒܝܲܓܼܪܵܐ ܕܟܹܐܦܹ̈ܐ ܀", ":ܐܹܝܘ ܠܵܟ ܪܹܫܵܐ ܕܐܸܬܼܩܲܕܲܫ ܗ̄ܘ̣ܵܐ ܒܲܣܝܵܡ ܐܝܼܕܵܐ", "ܕܲܟܼܠܝܼܠ ܟܹܐܦܹ̈ܐ ܛܥܝܼܢ ܗ̄ܘ̣ܵܐ ܒܥܵܘܼܠܵܐ ܥܵܘ̇ܠܵܐܝܼܬܼ ܀", ":ܒܲܣܝܵܡ ܐܝܼܕܼܵܐ ܕܲܫܠܝܼܚܘܼܬܼܵܐ ܐܸܬܼܩܲܕܲܫ ܗ̄ܘ̣ܵܐ", "ܘܲܒܼܢܲܝ̈ ܥܵܘ̣ܠܵܐ ܡ̣ܠܐܘܼܗܝ ܟܹܐܦܹ̈ܐ ܒܡܲܪܵܚܘܼܬܼܗܘܿܢ ܀", ":ܪܲܚܸܦ ܪܘܼܚܵܐ ܘܩܲܕܿܫܹܗ ܒܚܲܝܠܵܐ ܕܡܓܿܢܵܢܘܼܬܹܗ", "ܘܲܒܼܢܲܝ̈ ܥܵܘܼܠܵܐ ܙܠܲܚ̣ܗ ܠܲܩܢܘܿܡܹܗ ܒܲܕܼܡ̇ܐ ܕܢܲܦܫܹܗ ܀", ":ܓܘܼܕܵܐ ܒܪܝܼܟܼܬܵܐ ܕܲܫܠܝܼܚܘܼܬܼܵܐ ܣܵܡ݂ܲܬ̤ ܐܝܼ̈ܕܹܝܗ̇", "ܘܦܸܝ̣ܪܲܫܲܬ̤ ܕܢܸܗܘܸܠܐ ܡܩܲܕܲܫ ܐ̄ܪ̈ܵܙܹܐ ܕܩܲܕܿܝܼܫܘܼܬܵܐ ܀", ":ܡܫܲܡܫܵܢܵܐ ܗ̄ܘ̣ܵܐ ܕܐ̄ܪܵܙܹܐ ܕܚܝܼܠܹ̈ܐ ܘܐܲܠܵܗܵܝܹ̈ܐ", "ܘܲܒܼܬܸܫܡܸܫܬܹܿܗ ܨܵܪ ܗ̄ܘ̣ܵܐ ܛܘܼܦܸܣܵܐ ܕܡܲܠܲܐܟܼܘܼܬܼܵܐ ܀", ":ܗܵܢܵܐ ܛܘܼܦܣܵܐ ܩܢܹܝܢ ܫܲܡܵܫܹ̈ܐ ܒܥܹܕܲܬܼ ܩܘܼܕܼܫܵܐ", "ܟܲܕ ܡܸܬܿܕܲܡܹܝܢ ܒܝܲܕܼ ܬܸܫܡܸܫܬܿܗܘܿܢ ܠܚܲܝܠܲܝ̈ ܪܵܘܡ̇ܐ ܀", ":ܠܗܵܢܵܐ ܕܲܪܓܼܵܘ ܩܢܹܐ ܐܲܬܼܠܹܝܛܵܐ ܒܚܲܝܹ̈ܐ ܕܲܬܼܢܵܢ", "ܕܲܪܓܼܵܐ ܘܚܸܙܘܵܐ ܕܢܸܗܘܸܐ ܒܩܘܼܫܬܵܐ ܥܝܼܪܵܐ ܕܒܸܣܪܵܐ ܀", ":ܟܝܵܢܵܐ ܕܒܸܣܪܵܐ ܘܐܲܦܹ̈ܐ ܕܢܘܼܪܵܐ ܡܸܬܼܚܲܙ̈ܝܵܢ ܗ̣̄ܘܲܝ̈", "ܚܙܵܬܼܵܐ ܕܬܲܗܪܵܐ ܒܲܟܼܝܵܢ ܐ̄ܢܵܫܵܐ ܕܕܼܵܡ̇ܝܵܐ ܠܥܝܼܪܹ̈ܐ ܀", ":ܡܸܛܠ ܗܵܕܹܐ ܝܲܩܪܹܗ ܡ̇ܪܹܗ ܒܙܝܼܘܵܐ ܕܥܝܼܪܹ̈ܐ", "ܕܡ̇ܐ ܕܡܸܬܼܢܲܚܲܡ ܢܸܗܘܸܐ ܒܫܘܼܒܼܚܵܐ ܕܕܼܵܡܹ̇ܐ ܠܕܼܝܼܠܗܘܿܢ ܀", ":ܠܦܲܓܼܪܹܗ ܕܡ̇ܪܲܢ ܕܵܡܹ̇ܐ ܦܲܓܼܪܵܐ ܕܲܒܼܢܲܝ̈ ܢܘܼܗܪܵܐ", "ܒܗܵܘ̇ ܕܘܼܒܪܵܐ ܕܡܸܬܼܥܲܠܝܵܐ ܒܹܗ ܡ̇ܝܘܿܬܼܘܼܬܼܵܐ ܀", ":ܠܵܘ ܐܸܣܬܲܪܲܕܼܘ ܦܵܠ̇ܚܲܝ̈ ܥܵܘܼܠܵܐ ܒܢܘܼܗܪܵܐ ܕܐܲܦܵܘ̈ܗܝ", "ܘܡܲܪܵܚܵܐܝܼܬܼ ܒܓܼܘܼܡܕܲܢܘܼܬܼܗܘܿܢ ܪܲܓܼܡ̣ܘܼܗܝ ܠܟܹܐܢܵܐ ܀", ":ܥܲܒܼܕܹ̈ܿܐ ܒܝܼܫܹ̈ܐ ܕܲܗܘ̤ܵܘ ܒܟܲܪܡܵܐ ܕܲܗܘ̤ܵܐ ܒܚܲܒܿܝܼܒܼܝ", "ܚܙ̣ܵܘ ܠܲܫܒܸܫܬܵܐ ܕܝܹܥܵܬ̤ ܒܣܲܬܵܐ ܘܟܲܣܚ̣ܘܼܗ̇ ܒܪܘܼܓܼܙܵܐ ܀", "ܚ݂ܙܵܘ ܡܲܪ̈ܲܚܹܐ ܫܒܸܫܬܵܐ ܕܝܵܗ̇ܒܵܐ ܦܹܐܪܹ̈ܐ ܛܵܒܹ̈ܐ ܀", "ܘܟܲܣܚ̣ܘܼܗ̇ ܡܸܚܕܼܵܐ ܐܲܝܟ ܕܠܵܐ ܬܸܛܥܲܢ ܦܹܐܪܹ̈ܐ ܚܠܲܝܵ̈ܐ ܀", ":ܟܲܪܡ̇ܐ ܕܚܲܒܿܝܼܒܼܝ ܥܲܡܵܐ ܐܝܼܬܼܵܘܗܝ ܕܒܹܝܬܼ ܝܼܣܪܵܝܹܠ", "ܘܥܲܒܼ̈ܕܹܿܐ ܒܝܼܫܹ̈ܐ ܝܵܪ̈ܬܹܿܐ ܕܒܲܙܲܚܘ ܒܡܵܪܹܐ ܡܲܪܡ̇ܐ ܀", ":ܡ̇ܪܹܐ ܟܲܪܡ̇ܐ ܫܲܕܲܪ ܠܒܼܪܹܗ ܕܢܲܝܬܸܿܐ ܦܹܐܪܹ̈ܐ", "ܘܐܸܚܲܕܼܘ ܐܦܩܘܼܗܝ ܠܒܲܪ ܡ̣ܢ ܟܲܪܡ̇ܐ ܘܩܲܛܠ̣ܘܗܝ ܒܥܵܘ̣ܠܵܐ ܀", ":ܕܝܼܢܵܐ ܕܩܘܼܫܬܵܐ ܦܣܲܩ̣ܘ ܥܵܘܵܠܹ̈ܐ ܟܲܕܼ ܐܸܫܬܲܐܲܠܘ", "ܕܡܵܢܵܐ ܢܸܥܒܸܿܕ ܡ̇ܪܹܐ ܟܲܪܡ̇ܐ ܠܥܲܒܼ̈ܕܹܿܐ ܗܵܢܵܘܿܢ ܀", ":ܒܝܼܫ ܒܝܼܫ ܐܸܡ݂ܲܪܘ ܕܢܵܘܒܸܿܕܼ ܐܸܢܘܿܢ ܠܥܒܼ̈ܕܹܿܐ ܗܵܢ̇ܘܿܢ", "ܕܲܡ̣ܚܵܘ ܠܥܲܒܼܕܵܘ̈ܗܝ ܘܨܲܥܲܪܘ ܠܦܵܠܚܵܘ̈ܗܝ ܘܩܲܛܸܠܘ ܠܲܒܼܪܹܗ ܀", ":ܘܐܵܦ ܒܵܪܘܿܝܵܐ ܕܲܚܙ̣ܵܝܗܝ ܠܟܲܪܡ̇ܐ ܕܠܵܐ ܝܲܗ̣̄ܒܼ ܦܹܐܪܹ̈ܐ", "ܬܪܲܥ ܠܲܣܝܵܓܹܗ ܘܲܥܩ݂ܲܪ ܡܲܓܼܕܿܠܹܗ ܘܲܟܼܠܵܐ ܫܩܝܹܗ ܀", ":ܟܠ̣ܵܐ ܢܒܼܝܼܘܼܬܵܐ ܕܐܸܫܬܼܝ̣ܘ ܡܸܢܹܗ ܫܸܩܝܵܐ ܕܪܘܼܚܵܐ", "ܘܠܲܙܗܝܼܪܘܼܬܵܐ ܕܲܒܼܛܝܼܠܘܼܬܹܗ ܕܚ̇ܵܕܼܪܵܐ ܗ̄ܘ̣ܵܬܼ ܠܹܗ ܀", ":ܥܲܩ̣ܪܹܗ ܠܡܲܓܼܕܿܠܵܐ ܗܲܝܟܲܠ ܩܘܼܕܫܵܐ ܕܲܒܼܢ̣ܵܐ ܒܓܼܵܘܹܗ", "ܕܒܹܗ ܥܵܨ̇ܪܝܼܢ ܗ̄ܘ̣ܵܘ ܕܸܒܼܚܹ̈ܐ ܚܲܪ̈ܫܹܐ ܕܲܒܼܢܵܡܘܿܣܵܐ ܀", ":ܠܲܚܕܼܵܐ ܓܦܸܬܵܐ ܢ̣ܣܲܒܼ ܡ̣ܢ ܓܸܢܣܹܗ ܕܗܵܢܵܐ ܟܲܪܡܵܐ", "ܘܫܲܒܼܩܹ݂ܗ ܠܟܼܠܹܗ ܕܢܼܗܘܸܐ ܛܵܥܹܿܢ ܝܲܥܪܵܐ ܘܟܼܘܼ̈ܒܹܿܐ ܀", ":ܓܦܸܬܵܐ ܕܚܲܝܹ̈ܐ ܢܣ݂ܲܒܼ ܒܵܪܘܿܝܵܐ ܡ̣ܢ ܗܵܢ ܟܲܪܡ̇ܐ", "ܕܟܼܠ ܡܲܢ ܕܨܵܒܹ̇ܐ ܕܢܲܛܥܸܡ ܢܦܸܫܹܗ ܒܚܲܝܹ̈ܐ ܕܡܸܢܵܗ̇ ܀", ":ܓܦܸܬܵܐ ܕܚܲܝܹ̈ܐ ܗܘ̤ܵܐ ܒܲܒܼܪܝܼܬܼܵܐ ܪܹܫܝܼܬܼ ܓܸܢܣܲܢ", "ܕܲܒܼܚܲܠܝܘܼܬܸܿܐ ܕܚܲܡܪܵܐ ܕܚܘܼܒܹܿܗ ܢܲܪܘܸܐ ܒܥܲܒܼܕܵܘ̈ܗܝ ܀", "ܐ̄ܢܵܐ ܐ̄ܢܵܐ ܓܦܸܬܵܐ ܕܩܘܼܫܬܵܐ ܐܸܡ݂ܲܪ ܘܐܲܢ̄ܬܿܘܿܢ ܫܒܸܫ̈ܬܹܿܐ:", "ܘܣܵܡ̣ܬܿܟܼܘܿܢ ܒܥܵܠܡܵܐ ܕܬܹܐܙܠ̄ܘܼܢ ܬܲܝܬܿܘܿܢ ܦܹܐܪܹ̈ܐ ܕܫܘܼܒܼܚܵܐ ܀", ":ܐܲܒܼܵܐ ܐܝܼܬܼܵܘܗܝ ܠܲܡ ܦܲܠܵܚܹܗ ܕܗܵܢܵܐ ܟܲܪܡ̇ܐ", "ܘܟܼܠ ܠܲܡ ܫܒܸܫܬܵܐ ܕܠܵܐ ܫܟܼܝܼܚܝܼܢ ܒܵܗ̇ ܦܹܐܪܹ̈ܐ ܢܣܒ݂ܵܗ̇ ܀", ":ܚܙ̣ܵܘ ܠܵܐ ܬܲܗܡܘܿܢ ܡ̣ܢ ܕܲܠܡܸܥܒܲܕܼ ܦܹܐܪܹ̈ܐ ܛܵܒܹ̈ܐ", "ܕܲܠܡܵܐ ܬܹܐܩܕܿܘܼܢ ܒܲܕܼܡܘܼܬܼ ܫܒܸܫ̈ܬܹܿܐ ܕܝܵܩ̈ܕܵܢ ܒܢܘܼܪܵܐ ܀", ":ܫܒܸܫܬܵܐ ܕܝܵܒܼ̇ܫܵܐ ܡܸܚܕܼܵܐ ܠܵܩ̇ܛܝܼܢ ܡܪܡܹܝܢ ܒܢܘܼܪܵܐ", "ܗܵܟܲܢ ܘܲܠܟܼܘܿܢ ܐܸܢ ܠܵܐ ܬܩܵܘܘܿܢ ܒܚܘܼܒܵܐ ܕܲܠܘܵܬܼܝ ܀", ":ܐ̄ܢܵܐ ܐ̄ܢܵܐ ܓܦܸܬܵܐ ܘܐܲܢ̄ܬܿܘܿܢ ܫܒܸܫ̈ܬܹܿܐ ܘܐܵܒܼܝ ܦܲܠܵܚܵܐ", "ܐܲܝܬܵܘ ܦܹܐܪܹ̈ܐ ܘܗܲܒܼܘ ܬܸܘܕܿܝܼܬܼܵܐ ܕܠܵܐ ܬܸܬܼܦܣܩܘܼܢ ܀", ":ܗܸܠܹܝܢ ܐܸܡ݂ܲܪ ܡܵܪܵܐ ܛܵܒܼܵܐ ܠܥܲܒܼ̈ܕܹܿܐ ܕܼܓܼܒܼ݂ܵܐ", "ܘܙܲܗܼܪ ܐܸܢܘܿܢ ܕܠܵܐ ܢܸܬܼܪܲܚܩܘܼܢ ܡ̣ܢܨܹܝܕ ܚܘܼܒܹܿܗ ܀", ":ܒܹܗ ܐܵܦ ܗܸܢ̣ܘܿܢ ܢܲܨܲܒܿܘܼܗܝ ܠܚܝܼܒܿܗܘܿܢ ܫܲܪܝܼܪܵܐܝܼܬܼ", "ܒܲܕܼܡܘܼܬܼ ܫܒܸܫܬܵܐ ܕܒܼܵܗ̇ ܒܲܓܼܦܸܬܵܐ ܣܝ̣ܡ ܥܸܩܵܪܵܗ̇ ܀", ":ܡ̣ܢ ܚܲܝܘܼܬܼܵܗ̇ ܪܕܲܬ̤ ܚܲܝܘܼܬܼܵܐ ܠܲܢܨܝܼܒܼܘܼܬܼܗܘܿܢ", "ܘܡܸܢܗܘܿܢ ܕܡܲܝܵ̈ܐ ܕܩܲܕܿܝܼܫܘܼܬܼܵܗ̇ ܐܸܫܬܼܝܼܘ ܗܸܢ̣ܘܿܢ ܀", ":ܣܠܸܩ̣ ܩܵܘ̈ܡܵܬܼܗܘܿܢ ܠܥܸܠ ܡ̣ܢ ܟܠܗܘܿܢ ܥܲܡܡܹ̈ܐ ܕܐܲܪܥܵܐ", "ܘܣܲܬܿܪܘ ܐܸܢܘܿܢ ܡ̣ܢ ܟܘܼܪܗܵܢܵܐ ܕܡ̇ܝܘܿܬܼܘܼܬܼܵܐ ܀", ":ܢܩܲܫܘ̣ ܛܸܠܵܠܹ̈ܐ ܒܟܼܠ ܦܸܢ̈ܝܵܬܼܵܐ ܕܥܸܒܼܪܹ̈ܝܗ̇ ܕܐܲܪܥܵܐ", "ܘܲܚܣܲܟܼܘ ܐܸܢܘܿܢ ܡ̣ܢ ܫܘܼܠܗܵܒܼܵܐ ܕܚܲܛܵܝܘܼܬܼܵܐ ܀", ":ܒܲܥܲܪܘ ܟܠܗܘܿܢ ܣܓܼܘܼܠܹ̈ܐ ܚܠܲܝ̈ܵܐ ܕܕܼܘܼܒܵܪܲܝܗܘܿܢ", "ܘܐܸܟܲܠ̣ ܟܠܢܵܫ ܘܚܸܠܝܲܬ̤ ܚܸܟܹܿܗ ܕܡܲܪܝܼܪܵܐ ܗ̄ܘ̣ܵܬܼ ܀", ":ܡܲܪܝܼܪܵܐ ܗ̄ܘ̣ܵܬܼ ܚܸܟܵܐ ܕܟܼܠܢܵܫ ܡ̣ܢ ܣܲܡ ܡ̇ܘܬܵܐ", "ܘܚܲܠܝܘܼܗ̇ ܗܸܢܘܿܢ ܒܣܲܒܼܪܵܐ ܛܵܒܼܵܐ ܕܚܵܝܵܬܼ ܡܝܼ̈ܬܹܐ ܀", ":ܚܵܝܵܬܼ ܡܝܼ̈ܬܹܐ ܐܲܦܸܠ ܐܸܢܘܿܢ ܕܢܹܐܡܪܘܼܢ ܒܐܲܪܥܵܐ", "ܕܩܵܐܹ̇ܡ ܟܠܢܵܫ ܡ̣ܢ ܒܹܝܬܼ ܡܝܼܬܹ̈ܐ ܐܲܟܼܡܵܐ ܕܗܘ̤ ܩ̣ܵܡ ܀", ":ܒܗܵܕܹܐ ܓܦܸܬܵܐ ܒܲܕܼܡܘܼܬܼ ܚܲܒܼܪ̈ܵܘܗܝ ܢܨܝܼܒܼ ܗ̄ܘ̣ܵܐ ܓܲܒܼܝܵܐ", "ܘܦܵܠܚܲܝ̈ ܥܵܘ̣ܠܵܐ ܦܲܣܩ̣ܘܼܗܝ ܒܡܲܓܿܠܵܐ ܕܡܲܪܵܚܘܼܬܼܗܘܿܢ ܀", ":ܒܗܵܕܹܐ ܓܦܸܬܵܐ ܐܲܛܥܸܡ ܐܲܛܥܹܡ ܢܲܦܫܹܗ ܒܚܘܼܒܵܐ ܪܲܒܵܐ", "ܘܒܲܟܲܪ ܦܹܐܪܹ̈ܐ ܘܲܛܥ݂ܲܢ ܛܲܪ̈ܦܹܐ ܠܚܘܼܠܡܵܢ ܐ̄ܢܵܫܵܐ ܀", ":ܒܲܕܼܡܘܼܬܼ ܐܘܼܟܼܠܵܐ ܐܵܘܟܸܿܠ ܐܸܢܘܿܢ ܡܲܠܦܵܢ̈ܘܵܬܼܵܐ", "ܘܐܲܚܠܸܡ ܐܸܢܘܿܢ ܒܚܲܝܠܵܐ ܕܪܘܼܚܵܐ ܡ̣ܢ ܟܹܐܒܲܝ̈ܗܘܿܢ ܀", ":ܪܕܼܵܐ ܠܹܗ ܦܹܐܪܹ̈ܐ ܒܲܕܼܡܘܼܬܼ ܚܲܒܼܪ̈ܘܗܝ ܫܸܩܝܵܐ ܕܚܲܝܹ̈ܐ", "ܘܲܪܘܲܙܘ ܛܲܪ̈ܦܵܘܗܝ ܒܬܲܗܪܵܐ ܪܒܵܐ ܕܠܵܐ ܡܸܬܼܡܲܠܲܠ ܀", ":ܣܓܼܘܼܠܵܐ ܕܢܲܦܫܹܗ ܡܠܹܐ ܗ̄ܘ̣ܵܐ ܚܲܡܪܵܐ ܕܚܘܼܒܹܿܗ ܕܝܼܫܘܿܥ", "ܘܣܵܢ̈ܐܹܐ ܕܡܲܓܵܢ ܚܙ̣ܵܐܘܼܗܝ ܠܫܘܼܦܪܹܗ ܘܐܸܬܼܡܲܪܡܲܪܘ ܗ̄ܘ̣ܵܘ ܀", ":ܗܘ̤ܵܘ ܡܲܠܲܐܟܹ̈ܐ ܠܐܵܟܹ̇ܠܩܲܪܨܵܐ ܣܵܢܵܐܐ ܕܐ̄ܢܵܫܵܐ", "ܘܲܩܛܲܪܘ ܥܵܠܘܗܝ ܥܢܵܢܵܐ ܕܪܘܼܓܼܙܵܐ ܘܒܲܪܕܼܵܐ ܕܟܹܐܦܹ̈ܐ ܀", ":ܒܒܲܪܕܼܵܐ ܕܟܹܐܦܹ̈ܐ ܚܵܒܼ̇ܛܼܝܼܢ ܗ̄ܘ̣ܵܐ ܠܹܗ ܠܦܹܐܪܵܐ ܚܲܠܝܵܐ", "ܕܠܵܐ ܢܸܬܼܒܲܣܒܲܣ ܡ̣ܢ ܚܲܠܝܘܼܬܹܗ ܣܢܝܼܩܲܝ̈ ܠܫܸܩܝܵܐ ܀", ":ܒܓܼܵܘ ܡܲܥܨܲܪܬܵܐ ܕܚܵܣܘܿܡܘܼܬܼܵܐ ܣܵܡ̣ܘܗܝ ܠܟܹܐܢܵܐ", "ܘܲܒܼܝܲܕܼ ܥܸܩܒܹ̈ܐ ܕܚܸܪܚܵܘܼܬܼܵܐ ܕܵܝ̇ܫܝܼܢ ܗ̄ܘ̣ܵܘ ܠܹܗ ܀", ":ܙܲܠܚܘܼܗܝ ܠܲܕܼܡܹܗ ܒܲܕܼܡܘܼܬܼ ܚܲܡܪܵܐ ܒܓܼܵܘ ܡܲܥܨܲܪܬܵܐ", "ܘܟܲܒܿܫܘܼܗܝ ܠܦܲܓܼܪܹܗ ܠܬܲܚܬܿ ܡ̣ܢ ܟܹܐܦܹ̈ܐ ܐܲܝܟ ܣܲܡܝܼܢܹ̈ܐ ܀", ":ܟܲܕܼ ܛܥܝܼܢܝܼܢ ܗ̄ܘ̣ܵܘ ܟܹܐܦܹ̈ܐ ܕܪܘܼܓܼܙܵܐ ܕܫܵܕܹܝܢ ܗ̄ܘ̣ܵܘ ܒܹܗ", "ܕܡܹܗ ܕܲܡܫܝܼܚܐ ܠܵܐ ܐܸܬܿܬܿܫܝܼܓܼ ܗ̄ܘ̣ܵܘ ܡ̣ܢ ܐܝܼܕܲܝ̈ܗܘܿܢ ܀", ":ܒܪܹܫ ܨܸܒܼܥܵܬܼ̈ܗܘܿܢ ܡܸܬܿܛܲܢܲܦ ܗ̄ܘ̣ܵܐ ܕܸܡ ܦܵܪܘܿܩܵܐ", "ܟܲܕ ܒܐܝܼܕܲܝ̈ܗܘܿܢ ܟܹܐܦܹ̈ܐ ܕܥܵܘ̣ܠܵܐ ܫܵܟܹܝܢ ܗ̄ܘ̣ܵܐ ܒܹܗ ܀", ":ܒܲܕܼܡܘܼܬܼ ܕܐܹܒܹ̈ܐ ܣܥ̣ܵܘ ܥܲܠ ܪܵܥܝܵܐ ܘܣܲܕܹܿܩܘ ܓܘܼܫܡܹܗ", "ܘܐܲܚܝܼܪܘ ܚܹܐܦܗܘܿܢ ܥܲܠ ܥܵܠܵܝܵܐ ܕܲܢܚܲܝܒܼܘܼܢܵܝܗܝ ܀", ":ܠܵܐ ܣܒ݂ܲܥܘ ܛܲܡ̈ܐܹܐ ܡ̣ܢ ܗܵܝ̇ ܕܐܸܫܲܕܼܘ ܠܲܕܼܡܹܗ ܕܡ̇ܪܵܐ", "ܘܬܼܘܼܒܼ ܐܸܬܼܝܲܥܲܢܘ ܕܢܹܐܫܕܿܘܼܢ ܠܲܕܼܡ̇ܐ ܕܪܵܚܡܵܐ ܕܚܘܼܒܹܿܗ ܀", ":ܡܸܬܼܕܲܡܕܲܡܝܼܢ ܡ̣ܢ ܢܘܼܛ̈ܦܬܼܵܐ ܕܲܕܡܹܗ ܕܡ̇ܪܵܐ", "ܟܲܕܼ ܐܵܬܹ̇ܝܢ ܗ̄ܘ̣ܵܘ ܕܲܢܚܲܝܒܘܼܢܲܝܗܝ ܠܐܸܡܪܵܐ ܪܚܝܼܡܵܐ ܀", ":ܒܲܕܼܡ̇ܐ ܪܘܹܝܢ ܗ̄ܘ̣ܵܘ ܕܐܹܒܹ̈ܐ ܕܪܲܡܫܵܐ ܠܒܲܪ ܡ̣ܢ ܛܲܟܼܣܵܐ", "ܘܡܲܪܝܼܪܵܐ ܗ̄ܘ̣ܵܬܼ ܚܸܡܬܼܵܢܘܼܬܼܗܘܿܢ ܛܵܒܼ ܡ̣ܢ ܕܐܸܒܹ̈ܐ ܀", ":ܥܠܲܝܗܘܿܢ ܩܲܒܿܠܘܼܗܝ ܠܲܕܼܡܹܗ ܕܡ̇ܪܵܐ ܘܥܲܠ ܝܲܠܕܲܝ̈ܗܘܿܢ", "ܘܡܲܟܲܬܿܡܝܼܢ ܒܹܗ ܥܕܲܡ̇ܐ ܠܥܵܠܲܡ ܕܠܵܐ ܫܘܼܠܵܡܵܐ ܀", ":ܚܲܠܛ̣ܘܼܗܝ ܒܝܼܫܹ̈ܐ ܠܲܕܼܡܹܗ ܕܥܲܒܼܕܵܐ ܒܲܕܼܡܹܗ ܕܡ̇ܪܵܐ", "ܘܛܲܥ̣ܢܘܼܗܝ ܥܠܲܝܗܘܿܢ ܠܡܲܟܿܣܵܢܘܼܬܼܵܐ ܕܚܲܝܵܒܼܘܼܬܼܗܘܿܢ ܀", ":ܕܡܹܗ ܕܩܲܕܿܝܼܫܵܐ ܐܸܫܬܲܩܲܥ ܗ̄ܘ̣ܵܐ ܒܲܕܼܡܘܼܬܼ ܡ̇ܪܹܗ", "ܕܥܲܡܹܗ ܕܡ̇ܪܹܗ ܢܸܗܘܸܐ ܒܫܘܼܒܼܚܵܐ ܒܡܲܠܟܿܘܼܬܼ ܪܵܘܡ̇ܐ ܀", ":ܡ̇ܐ ܕܦܵܓܼܪ ܒܲܢ ܥ̣ܵܘܠܵܐ ܒܝܼܫܵܐ ܕܲܒܼܢܲܝ̈ ܥܵܘ̣ܠܵܐ", "ܠܗܵܢܵܐ ܢܸܩܪܸܐ ܕܲܢܦܲܨܸܐ ܠܲܢ ܡ̣ܢ ܥܵܘܵܠܹ̈ܐ ܀", ":ܐܲܝܢܵܐ ܕܲܥܠܝܼܒܼ ܘܡܸܬܓܼܵܘܲܣ ܒܹܗ ܒܚܘܼܒܵܐ ܘܣܲܒܼܪܵܐ", "ܠܵܐ ܬܘܼܒܼ ܚܵܐܹ̇ܒܼ ܡ̣ܢ ܥܵܘܵܠܹ̈ܐ ܕܡܲܥܘܠܝܼܢ ܒܹܗ ܀", ":ܐܲܝܢܵܐ ܕܲܪܕܼܝܼܦ ܠܐܵܟܹ̇ܠܩܲܪܨܵܐ ܣܵܢܐܵܐ ܕܐ̄ܢܵܫܵܐ", "ܢܸܬܼܓܵܘܲܣ ܒܹܗ ܘܥܵܪܹܩ ܡܸܢܹܗ ܐܲܝܟ ܬܸܢܵܢܵܐ ܀", ":ܒܚܲܝܹ̈ܐ ܕܙܲܒܼܢܵܐ ܪܵܕܹܦ ܗ̄ܘ̣ܵܐ ܠܗܘܿܢ ܠܫܹܐܕܹ̈ܐ ܛܪ̈ܘܼܢܹܐ", "ܘܗܵܫܵܐ ܒܡܵܘܬܹ̇ܗ ܝܲܬܝܼܪ ܪܵܥܠ̇ܝܼܢ ܡ̣ܢ ܚܹܝܠ ܚܲܝܠܹܿܗ ܀", ":ܒܚܲܝܹ̈ܐ ܕܙܲܒܼܢܵܐ ܠܵܐ ܡܸܫܟܿܚܝܼܢ ܗ̄ܘ̣ܵܘ ܕܲܢܚܘܼܪܘܼܢ ܒܹܗ", "ܘܗܵܫܵܐ ܒܡܵܘܬܹ̇ܗ ܠܵܐ ܡܨܹܝܢ ܥܵܐ̇ܠܝܼܢ ܐܵܦܠܵܐ ܠܥܘܼܡܪܹܗ ܀", ":ܘܐܢܗܘ̤ ܕܥܵܐ̇ܠܝܼܢ ܒܕܸܚܠ̇ܐ ܥܵܐ̇ܠܝܼܢ ܡܲܪܵܚܵܐܝܼܬܼ", "ܟܲܕܼ ܡܲܟܼܪܙܝܼܢ ܒܚܲܕܼ ܕܸܚܠܲܬܼܗܘܿܢ ܚܲܝܵܒܼܘܼܗܘܿܢ ܀", ":ܙܵܘܥܵܐ ܘܕܸܚܠܵܐ ܡܠܹܝܢ ܡ̇ܪ̈ܘܿܕܹܐ ܫܲܪܝܼܪܵܐܝܼܬܼ", "ܡ̇ܐ ܕܚܵܙܹ̇ܝܢ ܠܹܗ ܠܥܘܿܡܪܹܗ ܕܟܹܐܢܵܐ ܐܵܦ ܡ̣ܢ ܪܘܼܚܩܵܐ ܀", ":ܡܕܝܼܢ̄ܬܵܐ ܩܫܝܼܬܼܵܐ ܕܠܵܐ ܡܸܬܼܚܲܣܢܵܐ ܡ̣ܢ ܕܲܠܩܘܼܒܼܠܵܐ", "ܣܝܼܡܵܐ ܒܠܸܒܿܗܘܿܢ ܕܲܝܪܹܿܗ ܕܟܹܐܢܵܐ ܡ̇ܐ ܕܚܵܙܹ̇ܝܢ ܠܵܗ̇ ܀", ":ܒܪܘܼܚܩܵܐ ܩܵܝ̇ܡܝܼܢ ܥܲܠ ܪܹܫ ܛܘܼܪܹ̈ܐ ܘܡܸܬܼܒܲܩܹܝܢ ܒܵܗ̇", "ܡܸܛܠ ܕܠܵ ܡܨܸܝܢ ܠܡܸܬܼܩܲܪܵܒܼܘܼ ܠܐܲܦܲܝ̈ ܫܘܼܪܵܗ̇ ܀", ":ܚܝܠܵܐ ܢܵܦܹ̇ܩ ܡ̣ܢ ܣܝܼ̈ܡܵܬܼܵܐ ܕܓܲܪ̈ܡ̇ܘܗܝ ܕܟܹܐܢܵܐ", "ܘܠܹܗܘ̣ ܚܵܙܹ̇ܝܢ ܐܲܝܟ ܪܲܒܿܚܲܝܠܵܐ ܘܥܵܪܩ̇ܝܼܢ ܡܸܢܹܗ ܀", ":ܬܵܘ ܢܸܬܼܚܲܦܛ ܒܝܘܿܡ ܕܘܼܟܼܪܵܢܹܗ ܕܣܵܗܕܵܐ ܙܲܗܝܵܐ", "ܕܲܢܥܲܕܲܪ ܠܲܢ ܕܠܵܐ ܢܸܬܼܢܟܸܐ ܡ̣ܢ ܡ̇ܪܘܿܕܹܵܐ ܀", ":ܬܵܘ ܢܸܬܼܚܲܦܲܛ ܒܲܨ̈ܠܵܘܵܬܼܵܐ ܒܝܘܿܡ ܥܲܕܥܹܕܹܗ", "ܕܢܸܗܘܸܐ ܥܲܡܹܗ ܒܡܲܠܟܿܘܼܬܼ ܪܵܡ̇ܐ ܒܛܘܼܒܹ̈ܐ ܡܠܝܼܟܹ̈ܐ ܀"]}