{"title": "On Joseph (Memra 6)", "subtitle": "Memre on Joseph", "syriacTitle": "ܡܺܐܡܪܳܐ ܕܶܫܬܳܐ ܕܥܰܠ ܝܰܘܣܶܦ", "author": "Jacob of Serugh", "text": ["ܡܺܐܡܪܳܐ ܕܶܫܬܳܐ ܕܥܰܠ ܝܰܘܣܶܦ", "ܟܕ ܦܫܩ ܠܗܠܝܢ ܬܪܝܢ ܕܚܒܝܫܝܢ ܗܘܘ ܚܠܡ̈ܝܗܘܢ", "ܐܰܝܢܳܐ ܕܡܰܡܪܰܚ ܕܢܶܨܽܘܪ ܫܶܡܫܳܐ ܡܶܛܥܳܐ ܛܳܥܿܶܐ", "ܠܳܐ ܓܶܝܪ ܐܺܝܬ ܠܶܗ ܓܰܘ̈ܢܶܐ ܕܠܳܚܡܺܝܢ ܠܰܫܒܺܝܼܚܽܘܬ݂ܗ", "ܫܽܘܦܪܳܐ ܡܰܠܝܳܐ ܒܓܰܘ̈ܢܶܐ ܒܨܺܝܼܪ̈ܶܐ ܠܳܐ ܡܶܣܬܰܝܰܟ݂", "ܘܰܐܝܟܰܢ ܡܰܨܝܳܐ ܬܨܽܘܪܺܝܘܗ̱ܝ ܨܶܒܥܳܐ ܕܽܐܘܡܳܢܽܘܬ݂ܐ", "ܠܫܶܡܫܳܐ ܕܳܡܶܐ ܫܰܪܒܶܗ ܕܝܰܘܣܶܦ ܘܰܐܝܟܰܢܳܐ ܟܰܝ", "ܒܕܰܦܳܐ ܕܡܺܐܡܪܳܐ ܐܶܚܡܽܘܠ ܫܰܪܒܶܗ ܠܳܐ ܝܿܳܕܰܥ ܐ̱ܢܳܐ", "ܚܰܡܺܝܼܡܽܘܬ݂ܗ ܕܫܶܡܫܳܐ ܪܰܒܳܐ ܗ̱ܝ ܡܶܢ ܨܰܝܳܪ̈ܶܐ", "ܘܟܰܕ ܨܿܳܝܪܺܝܢ ܠܶܗ ܠܳܐ ܡܶܬ݂ܚܰܒܫܳܐ ܬܚܶܝܬ ܣܰܡܡ̈ܳܢܶܐ", "ܨܽܘܪܬܶܗ ܕܰܒܪܳܐ ܕܰܠܒܶܫ ܝܰܘܣܶܦ ܠܥܶܠ ܡܶܢ ܣܳܟܳܐ ܗ̱ܝ", "ܘܰܟܡܰܐ ܗ̱ܘ ܐܺܡܰܪ ܥܰܠ ܡܳܐ ܕܪܰܒ ܗ̱ܽܘ ܘܠܳܐ ܡܶܣܬܰܝܰܟ݂", "ܢܽܘܪܳܐ ܚܿܰܝܬ݂ܳܐ ܢܛܺܝܼܪܳܐ ܒܫܰܪܒܶܗ ܘܥܰܕ ܒܿܳܥܶܐ ܐ̱ܢܳܐ", "ܐܶܩܪܽܘܒ ܨܶܝܕܰܘܗ̱ܝ ܣܶܦܰܬ ܠܳܗ̇ ܒܺܝܼ ܒܚܰܡܺܝܡܽܘܬ݂ܗ", "ܠܳܐ ܡܶܬ݂ܡܰܠܰܠ ܫܰܪܒܶܗ ܕܝܰܘܣܶܦ ܐܶܠܳܐ ܒܡܳܪܰܢ", "ܒܶܗ ܓܶܝܪ ܟܰܒܫܳܗܿ ܠܰܐܪܥܳܐ ܕܡܶܨܪܶܝܢ ܕܰܢܚܼܶܬ ܗ̱ܘܳܐ ܠܳܗ̇", "ܢܺܝܼܫܶܗ ܕܡܰܠܟܳܐ ܐܰܘܒܶܠ ܕܰܢܣܺܝܡ ܒܶܝܬ ܡܶܨܪ̈ܳܝܶܐ", "ܘܐܳܬ݂ܐ ܕܚܺܝܼܠܬܳܐ ܟܒܰܫܬܶܗ ܠܰܐܬ݂ܪܳܐ ܕܡܰܪܺܝܕܳܐ ܗ̱ܘܳܐ", "ܣܼܳܡ ܣܳܗܕܽܘܬ݂ܗ ܒܝܰܘܣܶܦ ܥܰܒܕܶܗ ܒܰܪ ܐܰܠܳܗܳܐ", "ܘܫܰܕܪܶܗ ܠܡܶܨܪܶܝܢ ܕܰܒܦ̈ܶܠܳܐܬ݂ܐ ܢܨܽܘܪ ܒܳܗ̇ ܨܰܠܡܳܐ", "ܙܰܝܚܽܘܗ̱ܝ ܐ̱ܪ̈ܳܙܶܐ ܒܟ݂ܠܳܗ̇ ܐܽܘܪܚܳܐ ܟܰܕ ܢܿܳܚܶܬ ܗ̱ܘܳܐ", "ܘܟܽܠܗܽܘܢ ܚܰܫ̈ܶܐ ܕܦܳܓܥܺܝܢ ܗ̱ܘܰܘ ܒܶܗ ܒܗܽܘܢ ܛܳܥܶܐ ܗ̱ܘܳܐ", "ܘܠܳܐ ܒܰܚܒܽܘܫܝܳܐ ܐܰܪܚܶܩ ܡܶܢܶܗ ܐ̱ܪ̈ܳܙܰܝ ܡܳܪܰܢ", "ܕܒܶܝܬ ܐܰܣܺܝܪ̈ܶܐ ܨܳܪ ܗ̱ܘܳܐ ܕܡܽܘܬ݂ܗ̇ ܕܰܙܩܺܝܼܦܽܘܬ݂ܐ", "ܗܘܼܳܐ ܡܶܨܥܳܝܳܐ ܠܥܰܒ݁̈ܕܰܝ ܡܰܠܟܳܐ ܬܪܶܝܢ ܕܰܠܘܳܬ݂ܶܗ", "ܐܰܝܟ ܗܿܳܝ ܕܰܒܪܳܐ ܕܰܙܩܰܦܘ̱ ܥܰܡܶܗ ܬܪܶܝܢ ܓܰܝ̈ܳܣܶܐ", "ܫܰܩܝܳܐ ܕܡܰܠܟܳܐ ܐܳܦ ܢܰܚܬܽܘܡܳܐ ܚܒܰܫܘ̱ ܗ̱ܘܰܘ ܥܰܡܶܗ", "ܘܳܐܦ ܒܰܚܒܽܘܫܝܳܐ ܢܨܽܘܪܺܝܘܗ̱ܝ ܠܰܒܪܳܐ ܐ̱ܪܳܙܳܢܳܐܺܝܬ݂", "ܚܠܼܰܡܘ̱ ܗ̱ܘܰܘ ܚܶܠܡ̈ܶܐ ܬܪ̈ܰܝܗܽܘܢ ܐܰܟܚܰܕ ܘܰܐܟܡܰܪܘ̱ ܐܶܢܽܘܢ", "ܕܢܶܦܫܽܘܼܪ ܝܰܘܣܶܦ ܘܰܢܦܰܫܶܩ ܗ̱ܘܳܐ ܣܽܘܥܪ̈ܳܢܰܝܗܽܘܢ", "ܥܰܠ ܗ̱ܘܳܐ ܝܰܘܣܶܦ ܕܢܶܣܼܥܽܘܪ ܐܶܢܽܘܢ ܐܰܝܟ ܢܳܡܽܘܣܳܗ̇", "ܘܶܐܫܟܰܚ ܐܶܢܽܘܢ ܕܰܐܒܺܝܼܠܺܝܢ ܗ̱ܘܰܘ ܡܶܛܽܠ ܚܶܠܡ̈ܶܐ", "ܫܰܪܺܝܼ ܚܦܺܝܼܛܳܐ ܢܫܰܐܶܠ ܐܶܢܽܘܢ ܥܰܠ ܟܰܪܝܽܘܬ݂ܐ", "ܕܡܳܢܳܐ ܗ̱ܝ ܥܶܠܬ݂ܐ ܕܰܫܚܺܝܼܩܺܝܢ ܐ̱ܰܢ̱ܬܽܘܢ ܡܶܛܽܠܳܬ݂ܗܿ", "ܒܛܺܝܼܠ ܗ̱ܘܳܐ ܠܶܗ ܓܶܝܪ ܥܰܠ ܕܰܐܣܺܝܼܪܺܝܢ ܢܶܣܼܥܽܘܪ ܐܶܢܽܘܢ", "ܘܰܐܝܟ ܝܿܳܨܽܘܦܳܐ ܗܽܘܼ ܡܡܰܠܶܐ ܗ̱ܘܳܐ ܣܽܘܢܩܳܢ̈ܰܝܗܽܘܢ", "ܒܡܶܠܬ݂ܗ ܢܺܝܼܚܬܳܐ ܡܒܿܰܝܰܐܐ ܗ̱ܘܳܐ ܠܗܽܘܢ ܡܶܢ ܥܳܩ̈ܳܬ݂ܐ", "ܕܠܳܐ ܡܿܰܗܡܶܐ ܗ̱ܘܳܐ ܡܰܢ ܕܰܢܫܰܐܶܠ ܥܰܠ ܚܰܝ̈ܰܝܗܽܘܢ", "ܚܼܙܳܐ ܗ̱ܘܳܐ ܐܶܢܽܘܢ ܠܥܰܒ̈ܕܰܝ ܦܶܪܥܽܘܢ ܕܰܐܒܺܝܠܺܝܢ ܗ̱ܘܰܘ", "ܘܒܰܒܛܺܝܼܠܽܘܬ݂ܗ ܩܼܪܶܒ ܨܶܝܕܰܝܗܽܘܢ ܠܰܡܫܰܐܳܠܽܘ", "ܡܶܛܽܠܡܳܢܳܐ ܗܳܐ ܟܡܺܝܼܪܺܝܢ ܐ̱ܰܢ̱ܬܽܘܢ ܝܰܘܡܳܢܳܐ ܠܰܡ", "ܘܥܳܩܬ݂ܐ ܚܿܕܰܬ݂ܳܐ ܡܶܬܚܰܙܝܳܐ ܠܺܝ ܒܦܰܪ̈ܨܽܘܦܰܝܟܽܘܢ", "ܐܳܡܿܪܺܝܢ ܗܳܠܶܝܢ ܚܶܠܡ̈ܶܐ ܫܰܚܩܽܘܢ ܘܶܐܬ݂ܒܰܠܗܺܝܢܰܢ", "ܘܰܒܚܶܙܘܳܢ̈ܶܐ ܕܠܶܠܝܳܐ ܣܿܰܓܺܝ ܐܶܬ݂ܦܰܫܰܚܢܰܢ", "ܢܓܳܕܳܐ ܒܫܶܢܬ݂ܐ ܐܶܫܬܰܕܰܪ ܠܰܢ ܥܰܡ ܛܽܘܪܳܦܳܐ", "ܕܰܠܚܰܢ ܚܶܠܡܳܐ ܘܠܰܝܬ ܦܳܫܽܘܪܳܐ ܕܰܢܒܰܝܰܐܐ ܠܰܢ", "ܥܣܸܶܩ ܚܶܙܘܳܢܳܐ ܘܰܡܦܰܫܩܳܢܳܐ ܗܳܪܟܳܐ ܠܳܐ ܐܺܝܼܬ݂", "ܘܥܰܠܗܳܝ ܚܰܫܳܐ ܗܳܐ ܡܢܿܰܓܶܕ ܠܰܢ ܘܰܟܡܺܝܼܪܺܝܢܰܢ", "ܐܳܡܰܪ ܝܰܘܣܶܦ ܗܳܐ ܕܰܐܠܳܗܳܐ ܐܶܢܽܘܢ ܚܶܠܡ̈ܶܐ", "ܘܗܽܘܝܽܘ ܡܶܫܟܰܚ ܠܰܡܚܰܘܳܝܽܘ ܦܽܘܫܳܩ̈ܰܝܗܽܘܢ", "ܫܰܦܺܝܪ ܗ̱ܘܳܐ ܠܶܗ ܠܗܰܘ ܚܰܟܺܝܼܡܳܐ ܟܰܕ ܡܿܰܟ݂ܪܶܙ ܗ̱ܘܳܐ", "ܒܰܐܪܥܳܐ ܕܡܶܨܪܶܝܢ ܕܗܳܐ ܦܽܘܫ̈ܳܩܶܐ ܕܡܳܪܝܳܐ ܐܶܢܽܘܢ", "ܫܶܡ ܐܰܠܳܗܳܐ ܒܰܐܬ݂ܪܳܐ ܕܡܰܪܺܝܕ ܡܶܢ ܟܽܘܘܳܢܳܐ", "ܒܓܰܠܝܽܘܬ ܐܰܦ̈ܶܐ ܡܡܿܰܠܶܠ ܗ̱ܘܳܐ ܠܶܗ ܕܰܢܥܰܕܰܪ ܗ̱ܘܳܐ", "ܩܰܕܶܡ ܝܰܗܒܶܗ ܦܫܳܪܳܐ ܠܡܳܪܝܳܐ ܕܕܺܝܠܶܗ ܗܽܘ ܠܰܡ", "ܕܡܳܐ ܕܶܐܬ݂ܦܰܫܰܪܘ̱ ܚܶܠܡ̈ܶܐ ܡܶܢܶܗ ܗܽܘܼ ܢܶܫܬܰܒܰܚ", "ܗܳܐ ܕܰܐܠܳܗܳܐ ܐܶܢܽܘܢ ܚܶܠܡ̈ܶܐ ܐܶܫܬܰܥܰܘ ܠܺܝ", "ܫܰܪܺܝܘ ܗܳܠܶܝܢ ܕܰܢܬ݂ܢܽܘܢ ܠܶܗ ܚܶܙ̈ܘܳܢܰܝܗܽܘܢ", "ܗܳܪܟܳܐ ܝܰܘܣܶܦ ܟܽܠܶܗ ܛܒܺܝܼܥ ܗ̱ܘܳܐ ܒܨܽܘܪܬܶܗ ܕܰܒܪܳܐ", "ܟܰܕ ܩܿܳܐܶܡ ܗ̱ܘܳܐ ܒܶܝܬ ܓܰܝ̈ܳܣܶܐ ܥܰܠ ܓܳܓ݂ܽܘܠܬܳܐ", "ܦܰܪܶܫ ܝܰܘܣܶܦ ܒܰܝܢܳܬ ܗܳܠܶܝܢ ܥܰܒܕ̈ܶܐ ܕܡܰܠܟܳܐ", "ܕܰܠܚܰܕ ܚܰܝ̈ܶܐ ܘܰܠܚܰܕ ܡܰܘܬܳܐ ܓܳܙܰܪ ܗ̱ܘܳܐ ܠܶܗ", "ܠܚܰܕ ܡܿܰܥܶܠ ܗ̱ܘܳܐ ܠܒܶܝܬ ܡܰܠܟܽܘܬ݂ܐ ܘܰܩܕܳܡ ܦܶܪܥܽܘܢ", "ܘܰܠܚܰܕ ܡܿܰܫܠܶܡ ܢܶܗܘܶܐ ܐܽܘܟ݂ܠܳܐ ܠܚܰܝܽܘܬ ܟܶܢܦܳܐ", "ܡܿܰܢܽܘܼ ܗܳܟ݂ܰܢ ܐܶܫܟܰܚ ܢܶܨܽܘܪ ܨܰܠܡܳܐ ܦܰܐܝܳܐ", "ܐܰܟܡܳܐ ܕܝܰܘܣܶܦ ܨܳܪ ܠܰܡܫܺܝܼܚܳܐ ܒܟܽܠܗܽܘܢ ܫܽܘܦܪ̈ܰܘܗ̱ܝ", "ܩܼܳܡ ܦܳܪܽܘܩܳܐ ܒܶܝܬ ܓܰܝ̈ܳܣܶܐ ܥܰܠ ܓܳܓ݂ܽܘܠܬܳܐ", "ܘܰܠܚܰܕ ܚܰܝܶܒ ܘܰܠܚܰܕ ܙܰܟܺܝ ܐܰܝܟ ܕܳܐܦ ܝܰܘܣܶܦ", "ܠܚܰܕ ܡܿܰܥܶܠ ܗ̱ܘܳܐ ܠܓ݂ܰܘ ܡܰܠܟܽܘܬ݂ܐ ܒܗܰܝܡܳܢܽܘܬ݂ܐ", "ܘܰܠܚܰܕ ܫܿܳܕܶܐ ܠܓ݂ܰܘ ܓܺܝܗܰܢܳܐ ܡܶܛܽܠ ܟܶܫܠܶܗ", "ܠܗܳܢܳܐ ܐܶܡܰܪ ܕܥܰܡܝ̱ ܠܰܡ ܬܶܗܘܶܐ ܒܓܰܢܰܬ ܥܕܶܝܢ", "ܘܰܠܗܰܘ ܫܿܳܒܶܩ ܨܶܝܕ ܙܳܩܽܘ̈ܦܶܐ ܒܒܶܙܚܳܐ ܪܰܒܳܐ", "ܚܰܕ ܡܶܫܬܰܡܰܗ ܝܿܳܪܬ݂ܐ ܘܚܰܒܪܳܐ ܘܒܰܪ ܡܰܠܟܽܘܬ݂ܐ", "ܐ̱ܚܪܺܢܳܐ ܢܰܩܺܝܼܦ ܠܰܡܓܰܕܦܳܢ̈ܶܐ ܒܢ̈ܰܝ ܣܶܡܳܠܳܐ", "ܐܳܦ ܗܽܘܼ ܝܰܘܣܶܦ ܕܰܒܦ̈ܶܠܳܐܬ݂ܐ ܐܰܟܼܪܶܙ ܗܳܠܶܝܢ", "ܦܶܚܬ݂ܳܐ ܥܒܰܕ ܗܘܳܐ ܒܶܝܬ ܝܰܡܺܝܢܳܐ ܘܰܠܣܶܡܳܠܳܐ", "ܫܶܕܬܳܐ ܕܡܰܠܟܳܐ ܝܰܗܼܒ ܠܶܗ ܠܪܰܒܳܐ ܕܫܳܩܰܘ̈ܳܬ݂ܐ", "ܐܰܝܟ ܗܿܳܝ ܕܰܒܪܳܐ ܕܝܰܗܼܒ ܡܰܠܟܽܘܬ݂ܐ ܠܒܰܪ ܝܰܡܺܝܢܳܐ", "ܠܪܰܒ ܢܰܚܬܽܘ̈ܡܶܐ ܒܰܦܫܳܪ ܚܶܠܡ̈ܶܐ ܙܩܺܝܼܦܳܐ ܝܰܗܼܒ ܠܶܗ", "ܗܿܳܝ ܗܺܝ ܕܰܗܘܼܳܬ ܠܗ̇ܰܘ ܓܰܝܳܣܳܐ ܕܡܶܢ ܣܶܡܳܠܳܐ", "ܒܦܽܘܡܶܗ ܕܝܰܘܣܶܦ ܡܰܘܬܳܐ ܘܚܰܝ̈ܶܐ ܡܶܬܕܰܢܚܺܝܼܢ ܗ̱ܘܰܘ", "ܘܰܒܦܽܘܫܳܩܳܐ ܕܢܰܐܚܶܐ ܘܢܶܩܛܽܘܠ ܫܰܠܺܝܛܳܐ ܗ̱ܘܳܐ", "ܒܡܶܠܬ݂ܗ ܕܡܳܪܰܢ ܬܽܘܒ ܡܰܠܟܽܘܬ݂ܐ ܡܶܬܕܰܢܚܳܐ ܗܘܼܳܬ݂", "ܕܗܽܘܝܽܘ ܫܰܠܺܝܛ ܕܢܶܬܶܠ ܚܰܝ̈ܶܐ ܠܰܕܒܿܳܥܶܐ ܠܶܗ", "ܠܥܰܒ̈ܕܰܝ ܦܶܪܥܽܘܢ ܫܶܢܬ݂ܳܐ ܘܠܶܠܝܳܐ ܝܰܗܒܘ ܚܶܙܘ̈ܳܢܶܐ", "ܘܥܰܠ ܚܶܠܡܰܝ̈ܗܽܘܢ ܝܰܘܣܶܦ ܫܰܠܺܝܛ ܢܶܦܼܫܽܘܪ ܐܶܢܽܘܢ", "ܐܳܦ ܓܰܝ̈ܳܣܶܐ ܒܫܶܢܰܬ ܡܰܘܬܳܐ ܚܼܙܰܘ ܠܰܡܫܺܝܼܚܳܐ", "ܘܦܼܰܫܰܪ ܠܗܽܘܢ ܕܰܐܝܢܳܐ ܡܿܳܐܶܬ ܘܰܐܝܿܢܳܐ ܚܿܳܝܶܐ", "ܒܠܰܚܡܳܐ ܘܚܰܡܪܳܐ ܡܰܘܬܳܐ ܘܚܰܝ̈ܶܐ ܠܥܰܒܕ̈ܰܝ ܡܰܠܟܳܐ", "ܚܶܠܡܳܐ ܕܺܐܝܬ݂ܘܰܗ̱ܝ ܐ̱ܪܳܙܳܐ ܕܦܰܓ݂ܪܶܗ ܕܒܰܪ ܐܰܠܳܗܳܐ", "ܚܰܕܽ ܗ̱ܘܼ ܠܰܚܡܳܐ ܘܰܟܣܶܝܢ ܗ̱ܘܰܘ ܒܶܗ ܬܪ̈ܶܝܢ ܦܽܘܫ̈ܳܩܺܝܢ", "ܠܚܰܕ ܡܿܰܥܶܠ ܗ̱ܘܳܐ ܠܓ݂ܰܘ ܒܶܝܬ ܡܰܠܟܳܐ ܘܰܠܚܰܕ ܙܳܩܶܦ", "ܒܠܰܚܡܳܐ ܘܚܰܡܪܳܐ ܐܰܚܺܝܼ ܘܰܩܛܰܠ ܗܿܰܘ ܦܳܫܽܘܪܳܐ", "ܕܚܰܟܺܝܼܡܳܐ ܗ̱ܘܳܐ ܕܨܿܳܐܰܪ ܨܰܠܡܳܐ ܠܒܰܪ ܐܰܠܳܗܳܐ", "ܦܰܓ݂ܪܶܗ ܕܡܳܪܰܢ ܐܶܬܢܰܨܰܪ ܗܘܳܐ ܒܗܳܠܶܝܢ ܚܶܠܡ̈ܶܐ", "ܕܗܽܘܼ ܓܙܰܪ ܡܰܘܬܳܐ ܘܗܽܘܼ ܝܰܗܼܒ ܚܰܝ̈ܶܐ ܠܰܐܝܢܳܐ ܕܰܒܥܳܝܗ̱ܝ", "ܙܩܺܝܦܳܐ ܕܚܶܣܕܳܐ ܐܶܬܡܰܨܰܥ ܩܼܳܡ ܒܶܝܬ ܓܰܝ̈ܳܣܶܐ", "ܘܰܩܛܰܠ ܘܰܐܚܺܝܼ ܐܰܝܟ ܦܳܫܽܘܪܳܐ ܕܚܶܠܡ̈ܶܐ ܝܰܘܣܶܦ", "ܐܰܝܟ ܡܶܢ ܫܶܢܬ݂ܐ ܬܢܰܘ ܓܰܝ̈ܳܣܶܐ ܒܰܙܩܺܝ̈ܦܰܝܗܽܘܢ", "ܡܰܡܠܠܳܐ ܕܕܳܡܶܐ ܠܚܶܠܡܳܐ ܕܰܚܙܰܘ ܥܰܒܕ̈ܰܝ ܦܶܪܥܽܘܢ", "ܚܰܕ ܬܳܢܶܐ ܗ̱ܘܳܐ ܡܶܢ ܝܰܡܺܝܢܳܐ ܐܶܬܕܰܟܪܰܝܢܝ̱ ܡܳܪܝ̱", "ܐ̱ܚܪܺܢܳܐ ܡܿܰܙܥܶܩ ܡܶܢ ܣܶܡܳܠܳܐ ܚܽܘܬ ܡܶܢ ܩܰܝܣܳܐ", "ܚܰܕ ܫܳܓ݂ܪܳܐ ܗܘܳܬ ܗܰܝܡܳܢܽܘܬ݂ܐ ܒܚܽܘܒܶܗ ܕܰܒܪܳܐ", "ܒܚܰܕ ܢܳܫܒܳܐ ܗܘܳܬ ܪܽܘܚܳܐ ܕܟܶܫܠܳܐ ܨܶܝܕ ܦܳܪܽܘܩܳܐ", "ܚܰܕ ܡܰܘܕܶܐ ܗܘܳܐ ܕܝܶܫܽܘܥ ܡܰܠܟܰܐ ܗ̱ܘ ܐܳܦ ܟܰܕ ܙܰܩܦܽܘܗ̱ܝ", "ܘܡܶܬ݂ܟܰܫܰܦ ܗܘܳܐ ܕܰܒܡܰܠܟܽܘܬ݂ܟ̣ ܐܶܬܕܰܟܪܰܝܢܝ̱ ܡܳܪܝ̱", "ܐ̱ܚܪܺܢܳܐ ܐܳܡܰܪ ܐܶܢ ܫܰܪܺܝܪܰܐ ܗ̱ܘ ܕܒܰܪ ܐܰܠܳܗܳܐ", "ܢܰܐܚܶܐ ܢܰܦܫܶܗ ܘܢܰܐܚܶܐ ܐܳܦ ܠܰܢ ܕܰܢܿܗܰܝܡܶܢ ܒܶܗ", "ܠܚܰܕ ܓܶܠܝܳܢܳܐ ܕܗܰܝܡܳܢܽܘܬ݂ܐ ܡܶܫܬܰܕܰܪ ܗ̱ܘܳܐ", "ܘܰܐܝܟ ܕܰܒܚܶܠܡܳܐ ܚܙܳܝܗ̱ܝ ܠܰܡܫܺܝܚܳܐ ܕܰܐܠܳܗܳܐ ܗ̱ܘܳܐ", "ܠܰܐ̱ܚܪܺܢܳܐ ܕܶܝܢ ܥܰܠ ܦܽܘܠܳܓ݂ܐ ܐܰܝܟ ܚܶܙܘܳܢܳܐ", "ܕܢܶܟܦܽܘܪ ܒܰܒܪܳܐ ܕܡܶܛܽܠ ܕܰܙܩܺܝܼܦ ܠܰܘ ܡܰܠܟܳܐ ܗ̱ܘܳܐ", "ܐܳܠܨܳܐ ܗܘܳܬ ܕܶܝܢ ܥܰܠ ܦܳܫܽܘܪܳܐ ܒܰܝܢܳܬ ܗܳܠܶܝܢ", "ܕܢܰܦܫܶܩ ܗ̱ܘܳܐ ܠܚܰܕ ܚܰܕ ܡܶܢܗܽܘܢ ܡܽܘܢ ܓܿܳܕܶܫ ܠܶܗ", "ܗܳܝܕܶܝܢ ܡܰܠܶܠ ܡܳܪܶܗ ܕܝܰܘܣܶܦ ܡܶܢ ܪܺܝܫ ܩܰܝܣܳܐ", "ܕܰܢܚܰܘܶܐ ܗܘܳܐ ܦܫܳܪܳܐ ܕܡ̈ܶܠܶܐ ܕܶܐܬ݂ܡܰܠܰܠ ܗܘ̈ܰܝ", "ܠܚܰܕ ܐܶܡܿܰܪ ܠܶܗ ܕܥܰܡܝ̱ ܠܰܡ ܬܶܗܘܶܐ ܒܓܰܢܰܬ ܥܕܶܝܢ", "ܠܰܐ̱ܚܪܺܢܳܐ ܕܶܝܢ ܫܳܛܶܗ ܕܢܶܬܬ݂ܕܺܝܢ ܥܰܡ ܙܳܩܽܘ̈ܦܶܐ", "ܠܚܰܕ ܓܰܝܳܣܳܐ ܦܫܼܰܪ ܠܶܗ ܕܥܿܳܐܶܠ ܠܒܶܝܬ ܡܰܠܟܽܘܬ݂ܐ", "ܘܰܠܚܰܕ ܦܰܫܼܶܩ ܕܰܒܟܺܐܢܽܘܬ݂ܐ ܡܶܢ ܣܶܡܳܠܰܐ ܗ̱ܘ", "ܓܰܡܪܶܗ ܠܐ̱ܪܳܙܳܐ ܕܰܩܼܛܰܪ ܝܰܘܣܶܦ ܒܶܝܬ ܡܶܨܪ̈ܳܝܶܐ", "ܕܰܠܚܰܕ ܐܰܚܺܝܼ ܘܰܠܚܺܕ ܙܰܩܦܶܗ ܒܰܦܫܳܪ ܚܶܠܡܳܐ", "ܠܚܰܕ ܝܰܗܼܒ ܗܘܳܐ ܠܶܗ ܫܶܕܬܳܐ ܕܡܰܠܟܳܐ ܥܰܡ ܬܶܫܡܶܫܬܶܗ", "ܘܰܠܚܰܕ ܦܰܫܶܩ ܡܰܘܬܳܐ ܒܺܝܼܫܳܐ ܕܡܶܬ݂ܡܰܛܶܐ ܠܶܗ", "ܐܶܫܬܰܠܰܛ ܗܘܳܐ ܒܚܶܠܡܳܐ ܝܰܘܣܶܦ ܕܢܰܐܚܶܐ ܘܰܢܡܺܝܼܬ", "ܘܰܒܦܽܘܫܳܩܰܘ̈ܗܝ ܟܽܠ ܐܰܝܟ ܕܳܐܡܼܰܪ ܐܳܦ ܗܿܳܘܶܐ ܗ̱ܘܳܐ", "ܦܫܼܰܪ ܘܰܐܥܶܠ ܗܘܳܐ ܠܓ݂ܰܘ ܒܶܝܬ ܡܰܠܟܳܐ ܘܩܳܡܼܰܬ݀ ܕܺܝܠܶܗ", "ܓܙܰܪ ܬܽܘܒ ܘܰܐܦܶܩ ܬܠܼܶܐ ܒܰܙܩܺܝܦܳܐ ܘܐ̱ܢܳܫ ܠܳܐ ܬܰܟܣܶܗ", "ܒܪܺܝܫ ܣܶܦܘ̈ܳܬ݂ܗ ܡܰܘܬܳܐ ܘܚܰܝ̈ܶܐ ܠܰܬܪܶܝܢ ܓܰܒܺܝ̈ܢ", "ܘܰܐܝܟܳܐ ܕܶܐܠܨܰܬ ܡܶܠܬ݂ܗ ܣܶܥܼܪܰܬ ܐܰܝܟ ܦܽܘܫܳܩܶܗ", "ܠܚܰܕ ܬܶܫܡܶܫܬܶܗ ܕܡܰܠܟܳܐ ܝܰܗܼܒ ܠܶܗ ܘܶܐܬ݂ܝܰܗܒܰܬ݀ ܠܶܗ", "ܘܰܠܚܰܕ ܩܶܛܠܶܗ ܡܶܢ ܦܽܘܫܳܩܳܐ ܘܡܰܘܬܳܐ ܐܶܫܟܰܚ", "ܐܳܦ ܫܰܠܺܝܼܛ ܗܘܳܐ ܕܢܶܬܶܠ ܚܰܝ̈ܶܐ ܘܢܶܓܙܽܘܪ ܡܰܘܬܳܐ", "ܕܨܽܘܪܬܳܐ ܕܡܳܪܶܗ ܛܥܼܶܢ ܒܚܰܒܽܘܫܝܳܐ ܘܗܺܝܼ ܚܰܟܶܡܬ݂ܶܗ", "ܫܰܠܺܝܛ ܟܽܠܳܐ ܝܰܗܼܒ ܠܶܗ ܡܶܠܬ݂ܐ ܕܦܳܩܽܘܕܽܘܬ݂ܐ", "ܕܚܰܝ̈ܶܐ ܘܡܰܘܬܳܐ ܒܡܶܠܘ̈ܰܗ̱ܝ ܢܶܦܫܽܘܪ ܘܰܢܦܰܫܶܩ ܗ̱ܘܳܐ", "ܨܰܠܡܶܗ ܪܰܒܳܐ ܕܒܰܪ ܐܰܠܳܗܳܐ ܛܥܺܝܼܢ ܒܶܝܬ ܐ̱ܰܣܺܝܪ̈ܶܐ", "ܘܒܶܗ ܡܡܿܰܠܶܠ ܗܘܳܐ ܦܳܩܽܘܕܳܐܺܝܬ ܥܰܡ ܕܰܐܣܺܝܼܪܺܝܢ", "ܡܶܢܳܗ̇ ܫܩܼܰܠ ܗ̱ܘܳܐ ܡܶܠܬ݂ܐ ܕܩܳܢܝܳܐ ܫܰܠܺܝܛܽܘܬ݂ܐ", "ܕܳܐܦ ܥܰܠ ܚܶܠܡ̈ܶܐ ܕܠܶܠܝܳܐ ܬܶܡܬ݂ܽܘܚ ܦܳܩܽܘܕܽܘܬ݂ܗ̇", "ܗܘܼܳܐ ܕܰܝܿܳܢܳܐ ܘܰܫܼܪܳܐ ܐ̱ܰܣܺܝܪ̈ܶܐ ܒܰܦܫܳܪ ܚܶܠܡܰܘ̈ܗ̱ܝ", "ܘܰܠܚܰܕ ܩܰܛܠܶܗ ܘܰܠܚܰܕ ܐܰܩܺܝܼܡ ܥܰܠ ܬܶܫܡܶܫܬܶܗ", "ܫܰܬܺܝܩ ܦܶܪܥܽܘܢ ܘܝܰܘܣܶܦ ܦܿܳܩܶܕ ܒܶܝܬ ܡܰܠܟܽܘܬ݂ܗ", "ܕܡܳܢܳܐ ܢܶܗܘܶܐ ܠܗܳܠܶܝܢ ܥܰܒܕ̈ܰܘܗ̱ܝ ܕܰܐܣܺܝܼܪܺܝܢ ܗ̱ܘܰܘ", "ܐ̱ܬ݂ܬ ܟܺܐܢܽܘܬ݂ܐ ܒܠܶܠܝܳܐ ܬܶܫܼܪܶܐ ܓܙܳܪ ܕܺܝܢܰܝ̈ܗܽܘܢ", "ܘܰܒܠܶܫܳܢܳܐ ܐ̱ܚܪܺܢܳܐ ܫܰܪܬ݂ܶܗ ܠܰܓܙܳܪ ܕܺܝܢܳܐ", "ܡܽܘܢ ܕܶܝܢ ܐܶܡܪܰܬ ܠܳܐ ܐ̱ܢܳܫ ܝܳܕܰܥ ܐܶܠܳܐ ܝܰܘܣܶܦ", "ܕܒܰܪ ܐ̱ܪܳܙܳܐ ܗ̱ܘܳܐ ܘܝܽܘܩܢܶܗ ܕܡܰܠܟܳܐ ܗܽܘ ܡܙܰܝܰܚ ܗ̱ܘܼܳܐ", "ܫܡܼܰܥ ܡܶܢ ܚܶܠܡܳܐ ܠܶܥܙܳܐ ܕܢܽܘܟ݂ܪܳܝ ܡܶܢ ܡܶܨܪ̈ܳܝܶܐ", "ܘܦܰܫܩܶܗ ܠܕܺܝܢܳܐ ܕܰܐܝܿܟܰܢ ܫܿܳܪܶܐ ܒܦܳܣܺܝ̈ܩܳܬ݂ܐ", "ܝܰܘ̈ܡܶܐ ܬܠܳܬ݂ܐ ܦܰܫܼܶܩ ܝܰܘܣܶܦ ܕܡܶܬܚܰܒܫܺܝܢ ܗ̱ܘܰܘ", "ܕܢܰܗܺܝܪܳܐܺܝܬ ܬܶܗܘܶܐ ܓܰܠܝܳܐ ܩܒܽܘܪܬ݂ܶܗ ܕܰܒܪܳܐ", "ܬܠܳܬ݂ܳܐ ܝܰܘܡܺܝ̈ܢ ܒܶܝܬ ܚܶܫܽܘ̈ܟ݂ܐ ܐܰܝܟ ܐ̱ܢܳܫ ܢܺܐܡܰܪ", "ܐ̱ܪܳܙܶܗ ܕܰܒܪܳܐ ܕܙܰܟܺܝ ܘܚܰܝܶܒ ܒܰܬܪܺܝܨܽܘܬ݂ܐ", "ܐܶܫܬܰܠܰܡܘ ܕܶܝܢ ܝܰܘܡ̈ܶܐ ܬܠܳܬ݂ܐ ܕܦܰܫܼܶܩ ܝܰܘܣܶܦ", "ܘܰܥܒܼܰܕ ܦܶܪܥܽܘܢ ܐܰܟܡܳܐ ܕܰܥܒܼܰܕ ܚܶܠܡܳܐ ܕܗܳܝܕܶܝܢ", "ܫܪܳܝܗ̱ܝ ܗ̱ܘܳܐ ܝܰܘܣܶܦ ܟܽܠܶܗ ܕܺܝܢܳܐ ܥܰܕܠܳܐ ܢܶܥܽܘܠ", "ܕܰܓܙܳܪ ܚܶܠܡܳܐ ܘܗܽܘܼ ܦܰܫܼܶܩ ܗ̱ܘܳܐ ܘܫܰܡܠܺܝ ܦܶܪܥܽܘܢ", "ܒܡܳܪܰܢ ܝܼܺܪܶܒ ܫܰܪܒܶܗ ܕܝܰܘܣܳܦ ܡܶܢ ܐܳܡܽܘܪ̈ܶܐ", "ܘܰܐܟܡܳܐ ܕܢܽܐܡܪܽܘܢ ܠܳܐ ܡܶܬ݂ܡܰܠܰܠ ܐܰܟܡܳܐ ܕܺܐܝܬ݂ܘܗ̱ܝ", "ܡܶܢ ܗܿܰܘ ܫܶܡܫܳܐ ܕܙܰܕܺܝܩܽܘܬ݂ܐ ܕܢܰܚܼ ܒܶܗ ܢܽܘܗܪܳܐ", "ܘܥܰܠܗ̇ܳܝ ܐܰܙܠܶܓ ܐܳܦ ܒܰܚܒܽܘܫܝܳܐ ܢܰܗܺܝܪܳܐܺܝܬ݂", "ܚܒܺܝܫ ܒܶܝܬ ܐܰܣܺܝܪ̈ܶܐ ܘܫܿܳܪܶܐ ܕܺܝܢܳܐ ܕܒܶܝܬ ܡܰܠܟܽܘܬ݂ܐ", "ܘܰܒܟܰܣܝ̈ܳܬ݂ܐ ܕܚܶܠ̈ܡܶܐ ܫܰܠܺܝܛ ܕܢܶܦܫܽܘܪ ܐܶܢܽܘܢ", "ܢܛܺܝܼܪ ܒܰܚܒܽܘܫܝܳܐ ܘܰܢܛܺܝܪܳܐ ܠܶܗ ܡܕܰܒܪܳܢܽܘܬ݂ܐ", "ܘܟܰܕ ܡܶܬܩܰܦܰܚ ܡܰܬ݂ܪܰܒܶܐ ܗ̱ܘܳܐ ܠܪܺܝܫܳܢܽܘܬ݂ܐ", "ܘܟܰܕ ܛܳܒ ܐܰܦܺܝܣ ܠܫܰܩܝܳܐ ܕܡܰܠܟܳܐ ܕܐܶܬܕܰܟ݂ܪܰܝܢܝ̱ ܠܰܡ", "ܠܳܐ ܐܶܬܕܰܟܪܶܗ ܕܠܰܘ ܙܰܒܢܳܐ ܗ̱ܘܳܐ ܕܪܺܝܫܳܢܽܘܬ݂ܗ", "ܙܥܽܘܪܝܳܐ ܗܘܳܬ ܓܶܝܪ ܕܒܰܦܫܳܪ ܚܶܠ̈ܡܶܐ ܕܥܰܒܕ̈ܶܐ ܢܶܦܽܘܩ", "ܘܦܼܳܫ ܒܶܝܬ ܐܰܣܺܝܪ̈ܶܐ ܕܳܐܦ ܠܶܗ ܠܡܰܠܟܳܐ ܢܗܶܐ ܦܳܫܽܘܪܳܐ", "ܒܥܶܠܬ݂ܐ ܪܰܒܬ݂ܳܐ ܗ̱ܘܼܳܐ ܓܶܠܝܳܢܳܐ ܕܚܰܟܺܝܡܽܘܬ݂ܐ", "ܕܢܰܪܓܶܫ ܐܰܬ݂ܪܳܐ ܕܰܟܡܳܐ ܫܰܠܺܝܛ ܥܰܠ ܟܰܣܝ̈ܳܬ݂ܐ", "ܗܘܳܐ ܦܳܫܽܘܪܳܐ ܠܥܰܒ̈ܕܰܝ ܡܰܠܟܳܐ ܘܠܰܘ ܡܶܕܶܡ ܗ̱ܘܳܬ݂", "ܘܰܠܓܶܠܝܳܢܳܐ ܕܡܰܠܟܳܐ ܢܛܺܝܼܪ ܗ̱ܘܳܐ ܕܒܶܗ ܢܶܦܽܘܩ ܗ̱ܘܳܐ", "ܫܢ̈ܰܝܳܐ ܬܠܳܬ݂ܝܢ ܗܳܠܶܝܢ ܕܰܒܪܳܐ ܩܕܳܡ ܓܶܠܝܳܢܶܗ", "ܡܶܫܬܰܠܡ̈ܳܢ ܗܘ̈ܰܝ ܒܶܗ ܒܰܚܒܽܘܫܝܳܐ ܘܟܶܢ ܢܿܳܦܶܩ ܗ̱ܘܳܐ", "ܡܚܿܰܦܶܐ ܗܘܳܐ ܠܶܗ ܐ̱ܪܳܙܳܐ ܠܝܰܘܣܶܦ ܒܶܝܬ ܐܰܣܺܝܪ̈ܶܐ", "ܥܰܕ ܡܶܫܬܰܠܰܡ ܟܰܝܠܳܐ ܡܰܠܝܳܐ ܗܿܰܘ ܕܰܬܠܳܬ݂ܺܝܢ", "ܡܶܛܽܠ ܗܳܢܳܐ ܛܥܳܝܗ̱ܝ ܗ̱ܘܳܐ ܪܰܒܳܐ ܕܰܫܩܰܘ̈ܳܬ݂ܐ", "ܕܩܽܘܫܬܳܐ ܬܰܟܣܶܗ ܕܰܕܠܳܐ ܒܙܰܒܢܳܐ ܠܳܐ ܢܡܰܠܶܠ ܗ̱ܘܳܐ", "ܛܡܺܝܼܪ ܗ̱ܘܳܐ ܙܰܪܥܳܐ ܘܰܡܩܿܰܦܚܺܝܢ ܠܶܗ ܟܽܠ ܢܶܣܝܽܘ̈ܢܺܝܢ", "ܥܰܕ ܡܿܳܛܶܐ ܗ̱ܘܳܐ ܙܰܒܢܳܐ ܕܦܺܐܪ̈ܶܐ ܘܟܶܢ ܫܿܳܘܰܚ ܗ̱ܘܳܐ", "ܚܰܦܝܳܗܿ ܠܨܽܘܪܬܳܐ ܥܰܕ ܡܶܬ݂ܟܰܢܫܺܝܢ ܟܽܠܗܽܘܢ ܓܰܘ̈ܢܝܶܗܿ", "ܘܟܶܢ ܐܰܦܩܳܗܿ ܗ̱ܘܳܐ ܕܢܶܚܙܶܝܗܿ ܐܰܬ݂ܪܳܐ ܟܡܳܐ ܫܰܦܺܝܪܳܐ", "ܦܼܳܫ ܒܶܝܬ ܐܰܣܺܝܪ̈ܶܐ ܥܰܕ ܕܢܶܬ݂ܓܰܡܪܽܘܢ ܟܽܠܗܽܘܢ ܐ̱ܪ̈ܳܙܶܐ", "ܘܗܳܝܕܶܝܢ ܢܿܳܦܶܩ ܐܳܚܶܕ ܐܰܬ݂ܪܳܐ ܡܳܪܳܢܳܐܺܝܬ݂", "ܫܢ̈ܰܝܳܐ ܬܠܳܬ݂ܺܝܢ ܗܰܠܼܶܟ ܡܳܪܰܢ ܒܶܝܬ ܐܰܪ̈ܥܳܢܶܐ", "ܘܒܳܬ݂ܰܪ ܗܳܝܕܶܝܢ ܣܼܕܰܪ ܓܶܠܝܳܢܶܗ ܨܶܝܕ ܝܽܘܚܰܢܳܢ", "ܘܟܰܕ ܡܶܫܟܰܚ ܗ̱ܘܳܐ ܕܰܩܕܳܡ ܗܳܟ݂ܢ ܢܶܣܼܥܽܘܪ ܕܺܝܠܶܗ", "ܠܦܰܓ݂ܪܳܢܽܘܬ݂ܶܗ ܛܶܟܣܳܐ ܢܛܰܪ ܗ̱ܘܳܐ ܕܠܳܐ ܢܶܬ݂ܒܰܠܒܰܠ", "ܠܗܳܕܶܐ ܡܫܽܘܚܬܳܐ ܢܛܺܝܼܪ ܗ̱ܘܳܐ ܝܰܘܣܶܦ ܕܢܶܬ݂ܡܰܛܶܐ ܗ̱ܘܳܐ", "ܘܟܶܢ ܢܿܳܦܶܩ ܗ̱ܘܳܐ ܢܶܣܼܥܽܘܪ ܐܰܪܥܳܐ ܕܶܐܫܼܬܰܕܰܪ ܠܶܗ", "ܥܰܠ ܒܶܝܬ ܐܰܣܺܝܼܪ̈ܶܐ ܘܺܝܬ݂ܒ ܚܿܳܐܰܪ ܥܰܕ ܡܶܫܬܰܠܰܡ", "ܗܿܰܘ ܡܶܝܳܢܳܐ ܕܡܶܬ݂ܓܰܡܪܳܐ ܒܶܗ ܪܺܝܫܳܢܽܘܬ݂ܳܐ", "ܐܳܦ ܡܶܛܽܠ ܗܳܝ ܚܰܒܫܶܗ ܐ̱ܪܳܙܳܐ ܒܰܐܬ݂ܪܳܐ ܟܰܣܝܳܐ", "ܕܶܐܠܳܐ ܒܙܰܒܢܶܗ ܠܳܐ ܢܶܬ݂ܚܰܘܶܐ ܒܶܝܬ ܡܶܨܪ̈ܳܝܶܐ", "ܡܩܿܰܦܰܚ ܗ̱ܘܳܐ ܠܶܗ ܓܠܺܝܼܕܳܐ ܠܙܰܪܥܳܐ ܕܢܶܣܬܰܬܰܬ݀ ܗ̱ܘܳܐ", "ܕܠܳܐ ܢܚܰܘܶܐ ܗ̱ܘܳܐ ܫܢܳܢܳܐ ܒܟܳܢܽܘܢ ܐܶܠܳܐ ܒܺܐܝܳܪ", "ܠܙܰܒܢܳܐ ܝܺܕܺܝܥܳܐ ܢܛܺܝܼܪ ܗ̱ܘܳܐ ܛܰܠܝܳܐ ܘܟܶܢ ܡܶܬ݂ܚܰܘܶܐ", "ܡܶܛܺܠ ܗܳܢܳܐ ܒܟ݂ܽܠܗܽܘܢ ܙܰܒܢ̈ܶܐ ܡܶܬ݂ܩܰܦܰܚ ܗ̱ܘܳܐ", "ܡܶܢ ܛܰܠܝܽܘܬ݂ܗ ܗܰܒܶܒ ܗ̱ܘܳܐ ܒܶܗ ܫܽܘܦܪܶܗ ܕܰܒܪܳܐ", "ܘܚܰܦܝܽܘܗ̱ܝ ܩܺܐܪ̈ܣܶܐ ܕܠܳܐ ܢܶܬ݂ܚܰܘܶܐ ܩܕܳܡ ܫܽܘܡܠܳܝܳܐ", "ܩܰܕܶܡ ܝܰܩܪܽܘܗ̱ܝ ܚܶܠ̈ܡܶܐ ܕܰܚܼܙܳܐ ܘܗܳܐ ܕܢܶܓܠܽܘܢܳܝܗ̱ܝ", "ܘܚܰܦܝܶܗ ܐ̱ܪܳܙܳܐ ܘܣܰܬܪܶܗ ܒܡܶܨܪܶܝܢ ܥܰܕ ܡܶܬ݂ܪܰܒܶܐ", "ܥܼܰܠ ܗ̱ܘܳܐ ܕܢܶܦܠܽܘܚ ܒܶܝܬ ܥܰܒܕܽܘܬ݂ܐ ܘܶܐܫܬܰܡܰܗ ܠܶܗ", "ܘܰܕܠܳܐ ܡܛܳܐ ܗ̱ܘܳܐ ܙܰܒܢܶܗ ܚܰܒܫܽܘܗ̱ܝ ܥܰܕ ܡܳܛܶܐ ܗ̱ܘܳܐ", "ܗܘܼܳܐ ܒܶܝܬ ܐܰܣܺܝܼܪ̈ܶܐ ܘܒܰܦܫܼܰܪ ܚܶܠ̈ܡܶܐ ܘܶܐܬܢܰܨܰܚ ܠܶܗ", "ܘܰܕܠܳܐ ܢܶܦܽܘܩ ܐܶܬ݂ܛܰܥܝܰܬ ܗܘܳܬ ܥܰܕ ܥܶܕܳܢܳܗܿ", "ܕܳܠܩܺܝܢ ܗ̱ܘܰܘ ܒܶܗ ܫܽܘܦܪ̈ܰܘܗ̱ܝ ܕܰܒܪܳܐ ܠܡܶܬ݂ܚܰܘܳܝܽܘ", "ܘܒܥܶܠܠܳـ̈ܬܳܐ ܡܚܿܰܦܶܐ ܗ̱ܘܳܐ ܠܗܽܘܢ ܡܶܛܽܠ ܦܽܘܪܣܳܐ", "ܕܢܶܬ݂ܡܰܛܶܐ ܗ̱ܘܳܐ ܫܢ̈ܰܝܳܐ ܬܠܳܬ݂ܝܢ ܡܶܬܬܰܗܶܐ ܗ̱ܘܳܐ", "ܘܟܶܢ ܡܶܬ݂ܓܰܠܝܳܐ ܡܕܰܒܪܳܢܽܘܬ݂ܗ ܠܥܺܝܼܢ ܣܰܓܺܝ̈ܐܶܐ", "ܡܳܐ ܕܗܳܐ ܢܶܫܘܰܚ ܩܰܦܚܶܗ ܡܶܕܶܡ ܥܰܠ ܕܰܛܠܸܶܐ ܗ̱ܘܳܐ", "ܕܰܒܩܽܘܦܳܚ̈ܶܐ ܢܺܐܬ݂ܐ ܠܙܰܒܢܳܐ ܕܰܓܡܺܝܼܪܽܘܬ݂ܐ", "ܘܟܰܕ ܐܶܬ݂ܠܰܩܰܛܘ ܟܽܠܗܽܘܢ ܓܰܘ̈ܢܶܐ ܕܨܰܠܡܳܐ ܪܰܒܳܐ", "ܥܶܠܬ݂ܐ ܪܰܒܬ݂ܐ ܩܪܳܬ݂ܶܗ ܠܓܰܠܝܳܐ ܕܢܶܬ݂ܚܰܘܶܐ ܗ̱ܘܳܐ", "ܕܡܼܶܟ ܗ̱ܘܳܐ ܦܶܪܥܽܘܢ ܘܰܚܼܙܳܐ ܚܶܠܡܳܐ ܡܠܸܶܐ ܕܽܘܡܳܪܳܐ", "ܕܢܺܐܼܬ݂ܐ ܢܶܦܼܫܽܘܪ ܒܰܪ ܥܶܒܪ̈ܳܝܶܐ ܘܢܶܐܼܚܽܘܕ ܐܰܬ݂ܪܳܐ", "ܫܶܢܬ݂ܐ ܥܪܳܬ݂ܗ ܘܚܶܙܘ̈ܶܐ ܕܠܶܠܝܳܐ ܥܠܰܘܗ̱ܝ ܐܶܫܬܰܡܰܪܘ̱", "ܕܢܼܶܗܘܶܐ ܣܢܺܝܼܩܳܐ ܥܰܠ ܦܿܳܫܽܘܪܳܐ ܘܢܼܺܐܬ݂ܐ ܝܰܘܣܶܦ", "ܚܰܟܺܝܡ ܠܶܒܳܐ ܒܥܶܠ̈ܠܳܢ ܥܶܠ̈ܠܳܢ ܕܰܡܪܰܟܰܒ ܗ̱ܘܳܐ", "ܟܒܼܰܫ ܗ̱ܘܳܐ ܠܥܰܡ̈ܡܶܐ ܒܰܥܪܺܝܪ̈ܳܝܶܐ ܒܰܐܬ݂ܪ̈ܰܘܳܬ݂ܐ", "ܒܚܶܠܡܳܐ ܫܰܥܒܶܕ ܘܰܠܒܶܒ̈ܠܳܝܶܐ ܘܰܠܡܶܨܪ̈ܳܝܶܐ", "ܕܢܶܟܽܘܦ ܥܽܘܫܢܳܐ ܕܫܽܘܠܛܳܢ̈ܰܝܗܽܘܢ ܨܶܝܕ ܥܶܒܪ̈ܳܝܶܐ", "ܒܰܦܫܳܪ ܚܶܠ̈ܡܶܐ ܐܳܦ ܕܳܢܺܝܐܶܝܠ ܐܶܬܢܰܨܰܚ ܗ̱ܘܳܐ", "ܘܰܣܓ݂ܶܕܘ ܗ̱ܘܰܘ ܠܶܗ ܡܰܠܟ̈ܶܐ ܕܒܳܒܶܝܠ ܒܺܐܝܩܳܪ̈ܰܝܗܽܘܢ", "ܗܺܝܼ ܬܺܘܒ ܟܰܕ ܗܺܝ ܣܥܰܪ ܗ̱ܘܳܐ ܝܰܘܣܶܦ ܒܶܝܬ ܡܶܨܪ̈ܳܝܶܐ", "ܕܦܰܫܼܰܪ ܚܶܠ̈ܡܶܐ ܘܰܗܘܳܐ ܡܳܪܳܐ ܠܰܐܬ݂ܪܳܐ ܟܽܠܶܗ", "ܒܢ̈ܰܝ ܥܶܒܪ̈ܳܝܶܐ ܫܒܶܝܢ ܘܰܛܪܺܝܼܕܺܝܢ ܒܰܐܬ݂ܪ̈ܰܘܳܬ݂ܐ", "ܘܚܰܟܺܝܡܽܘܬ݂ܗܽܘܢ ܙܳܿܟܝܳܐ ܠܡܰܠ̈ܟܶܐ ܘܰܠܫܰܠ̈ܺܝܼܛܶܐ", "ܪܳܚܶܡ ܐ̱ܢܳܫܳܐ ܦܰܪܢܶܣ ܗܳܟ݂ܢ ܚܰܟܺܝܼܡܳܐܺܝܬ݂", "ܕܰܠܥܽܘܼܕܪܳܢܳܐ ܕܟܽܠܶܗ ܓܰܘܳܐ ܡܶܬ݂ܚܰܫܰܚ ܗ̱ܘܳܐ", "ܫܒܶܝܢ ܥܶܒܪ̈ܳܝܶܐ ܘܰܠܫܰܒ̈ܳܝܶܐ ܥܒܼܶܕܘ ܢܶܣܬܰܢܩܽܘܢ", "ܕܟܰܕ ܫܿܳܚܩܺܝܢ ܠܗܽܘܢ ܚܶܠ̈ܡܶܐ ܢܶܒܼܥܽܘܢ ܡܶܢ ܥܶܒܪ̈ܳܝܶܐ", "ܕܟܰܕ ܡܶܬ݂ܓܰܠܝܳܢ ܥܰܡܺܝ̈ܩܳܬ݂ܐ ܬܶܗܘܶܐ ܓܰܠܝܳܐ", "ܕܡܳܪܝܳܐ ܫܰܠܺܝܛ ܥܰܠ ܟܰܣܝ̈ܳܬ݂ܳܐ ܕܢܰܕܢܰܚ ܐܶܢܶܝܢ", "ܘܟܰܕ ܡܶܬ݂ܦܰܫܩܺܝܢ ܐ̱ܪ̈ܳܙܶܐ ܟܣܰܝ̈ܳܐ ܡܶܢ ܥܶܒܪ̈ܳܝܶܐ", "ܬܼܰܪܓܶܫ ܐܰܪܥܳܐ ܕܳܐܦ ܐܳܠܳܗܗܽܘܢ ܪܰܒ ܗܽܘ ܡܶܢ ܟܽܠ", "ܒܝܰܕ ܓܶܠܝܳܢ̈ܶܐ ܠܥܰܙܺܝܙܽܘܬ݂ܐ ܕܡܰܠ̈ܟܶܐ ܡܿܰܟܶܟ݂", "ܕܢܶܣܬܰܢܩܽܘܢ ܗܘܰܘ ܥܰܠ ܦܽܘܫܳܩܳܐ ܘܟܶܢ ܡܶܬ݂ܪܰܘܚܽܘܢ", "ܠܰܒܢ̈ܰܝ ܫܶܒܝܳܐ ܝܰܗܼܒ ܫܽܘܠܛܳܢܳܐ ܥܰܠ ܟܰܣܝ̈ܳܬ݂ܐ", "ܕܡܳܐ ܕܶܐܫܬܰܢܰܩ ܡܰܠ̈ܟܶܐ ܒܚܶܠ̈ܡܶܐ ܢܢܺܝܚܽܘܢ ܐܶܢܽܘܢ", "ܠܡܰܠ̈ܟܶܐ ܐܰܣܢܶܩ ܥܰܠ ܦܿܳܫܽܘܪ̈ܶܐ ܒܢ̈ܰܝ ܥܶܒܪ̈ܳܝܶܐ", "ܕܰܣܢܺܝܼܩܽܘܬ݂ܗܽܘܢ ܡܶܢ ܥܰܒܕܰܝ̈ܗܽܘܢ ܬܶܬ݂ܡܰܠܶܐ ܗܘܳܬ݂", "ܕܡܳܐ ܕܶܐܫܬܰܥܒܰܕ ܡܰܠܟܳܐ ܕܢܶܒܼܥܶܐ ܡܶܢ ܒܰܪ ܫܶܒܝܳܐ", "ܢܶܗܘܶܐ ܝܿܳܕܰܥ ܕܳܐܦ ܗܽܘ ܣܢܺܝܩܽ ܗ̱ܘ ܥܰܠ ܥܽܘܕܪܳܢܳܐ", "ܘܡܳܐ ܕܶܐܬܚܰܙܝܰܬ ܕܳܐܦ ܗܽܘ ܫܰܠܺܝܛ ܥܰܠ ܟܰܣܝ̈ܳܬ݂ܐ", "ܢܰܪܓܶܫ ܥܳܠܡܳܐ ܕܗܽܘܝܽܘ ܦܿܳܩܶܕ ܘܰܠܓܰܠܝ̈ܳܬ݂ܐ", "ܠܡܰܠ̈ܟܶܐ ܕܰܙܟܼܰܘ ܟܰܕ ܥܿܺܝܪܺܝܢ ܗܘܰܘ ܠܰܐܬ݂ܪ̈ܰܘܳܬ݂ܐ", "ܒܚܶܠ̈ܡܶܐ ܕܠܶܠܝܳܐ ܡܫܿܰܥܒܶܕ ܗ̱ܘܳܐ ܠܗܽܘܢ ܠܰܒܢ̈ܰܝ ܥܰܡܶܗ", "ܡܳܐ ܕܰܢܨܰܚܘ ܗܘܰܘ ܒܶܝܬ ܠܶܓܝܽܘ̈ܢܶܐ ܫܩܼܰܠܘ ܙܳܟ݂ܽܘܬ݂ܳܐ", "ܗܦܰܟ݂ܘ ܡܶܬ݂ܦܰܟ݂ܪܺܝܢ ܡܶܢ ܚܶܙܘ̈ܳܢܶܐ ܫܶܐܠܘ̱ ܥܽܘܕܪ̈ܳܢܶܐ", "ܫܒܶܐ ܠܕܳܢܺܝܐܶܠ ܠܰܐܪܥܳܐ ܕܒܳܒܶܠ ܡܶܢ ܓܰܘ ܐܰܬ݂ܪܶܗ", "ܘܶܐܬܼܰܘ ܚܶܠ̈ܡܶܐ ܫܒܰܘܽܘܗ̱ܝ ܠܡܰܠܟܳܐ ܡܶܢ ܓ݂ܰܘ ܥܰܪܣܶܗ", "ܢܦܼܰܩ ܒܰܪ ܫܶܒܝܳܐ ܘܦܰܪܩܶܗ ܠܡܰܠܟܳܐ ܡܶܢ ܚܶܙܘ̈ܳܢܶܐ", "ܘܚܼܳܒ ܕܢܶܣܓ݂ܽܘܕ ܠܶܗ ܠܗܰܘ ܕܰܛܪܺܝܕ ܗ̱ܘܳܐ ܩܕܳܡ ܓܳܠܽܘܬ݂ܐ", "ܥܒܼܰܕ ܕܢܶܣܬܰܢܩܽܘܢ ܓܰܒ̈ܶܐ ܬܪ̈ܰܝܗܽܘܢ ܚܰܕ ܥܰܠ ܚܰܒܪܶܗ", "ܕܰܗܘܰܘ ܝܿܳܕܥܺܝܢ ܕܚܰܕܽ ܗ̱ܘ ܡܡܰܠܳܐ ܟܽܠ ܣܽܘܢܩ̈ܳܢܺܝܢ", "ܣܢܺܝܩܺܝܢ ܡܰܠ̈ܟܶܐ ܥܰܠ ܦܽܘܫܳܩܳܐ ܕܚܶܙܘ̈ܳܢܰܝܗܽܘܢ", "ܘܰܡܦܰܫ̈ܩܳܢܶܐ ܥܰܠ ܐܶܫܛܳܪܳܐ ܕܰܚܪܽܘܪ̈ܰܝܗܽܘܢ", "ܡܫܰܥܒܰܕ ܝܰܘܣܶܦ ܘܰܣܢܺܝܩ ܣܰܓܺܝ ܥܰܠ ܚܺܐܪܽܘܬ݂ܐ", "ܘܰܐܠܺܝܨ ܦܶܪܥܽܘܢ ܡܶܛܽܠ ܚܶܠܡܳܐ ܕܢܶܬ݂ܦܰܫܰܩ ܠܶܗ", "ܣܢܺܝܩܺܝܢ ܬܪ̈ܰܝܗܽܘܢ ܕܚܰܕ ܡܶܢ ܚܰܒܪܶܗ ܢܶܣܬܰܡܟܽܘܢ ܗܘܰܘ", "ܗܿܰܘ ܢܶܬ݂ܚܰܪܰܪ ܘܗܳܢܳܐ ܢܼܶܕܰܥ ܚܶܠܡܶܗ ܡܰܢܽܘ", "ܢܛܺܝܼܪ ܗ̱ܘܳܐ ܝܰܘܣܶܦ ܢܶܦܫܽܘܪ ܚܶܠܡܳܐ ܘܒܶܗ ܢܶܬ݂ܚܰܘܶܐ", "ܕܰܒܓܶܠܝܳܢܶܗ ܬܶܪܓ݂ܫ ܡܶܨܪܶܝܢ ܡܳܐ ܕܰܡܦܰܫܶܩ", "ܕܡܼܶܟ ܟܺܝܬ ܦܶܪܥܽܘܢ ܘܶܐܬܼܳܐ ܚܶܠܡܳܐ ܣܼܕܰܪ ܚܶܙܘܳܢܰܘ̈ܗ̱ܝ", "ܘܥܰܒܕܶܗ ܣܢܺܝܼܩܳܐ ܥܰܠ ܦܽܘܫܳܩܳܐ ܕܠܳܐ ܝܿܳܕܰܥ ܗ̱ܘܳܐ", "ܚܼܙܳܐ ܗ̱ܘܳܐ ܦܶܪܥܽܘܢ ܟܰܕ ܩܿܳܐܶܡ ܗ̱ܘܳܐ ܚܕܳܪ̈ܰܝ ܢܰܗܪܳܐ", "ܘܗܳܐ ܬܰܘܪ̈ܳܬ݂ܐ ܫܒܰܥ ܛܳܒ̈ܳܬ݂ܐ ܘܫܰܡܺܝ̈ܢܳܬ݂ܐ", "ܕܫܰܦܺܝܪ̈ܳܢ ܗܘ̈ܰܝ ܘܫܰܡܺܝ̈ܢܳܢ ܗܘ̈ܰܝ ܘܥܰܫܺܝ̈ܢܳܢ ܗܘ̈ܰܝ", "ܘܪ̈ܳܥܝܳܢ ܬܰܡܳܢ ܒܡܰܪܓܳܐ ܕܰܚܼܙܳܐ ܥܰܠ ܓܶܢ̱ܒ ܢܰܗܪܳܐ", "ܘܗܳܐ ܬܰܘܪ̈ܳܬ݂ܐ ܫܒܰܥ ܒܺܝ̈ܫܳܬ݂ܐ ܣܠܶܩܘ̱ ܒܳܬ݂ܰܪ̈ܗܶܝܢ", "ܒܺܝ̈ܫܳܢ ܒܚܶܙܘܳܗܶܝܢ ܘܰܒܨܺܝܼܪ ܒܶܣܪܗܶܝܢ ܘܰܡܚܺܝ̈ܠܳܢ ܗܘ̈ܰܝ", "ܘܶܐܟܰܠܝ̈ ܬܰܡܳܢ ܩܰܛܺܝ̈ܢܳܬ݂ܐ ܠܫܰܡܺܝ̈ܢܳܬ݂ܐ", "ܘܶܐܬܬܥܺܝܼܪ ܦܶܪܥܽܘܢ ܟܰܕ ܡܶܣܬܰܪܰܕ ܡܶܢ ܚܶܙܘܳܢܳܐ", "ܐܰܚܕܶܗ ܬܶܗܪܳܐ ܒܚܶܙܘܳܐ ܚܰܕܬ݂ܳܐ ܕܶܐܬ݂ܚܰܘܺܝ ܠܶܗ", "ܘܡܶܬ݂ܕܰܡܰܪ ܗ̱ܘܳܐ ܕܡܽܘܢ ܟܰܝ ܢܶܗܘܶܐ ܒܗܿܰܘ ܓܶܠܝܳܢܳܐ", "ܘܟܰܕ ܚܽܘܫ̈ܳܒܶܐ ܕܠܶܠܝܳܐ ܫܰܩܠܽܘܗ̱ܝ ܥܰܠ ܦܽܘܫܳܩܳܐ", "ܒܫܶܢܬ݂ܐ ܛܒܰܥ ܗ̱ܘܳܐ ܘܚܶܠܡܳܐ ܐ̱ܚܪܺܢܳܐ ܥܼܰܠ ܢܶܦܓܰܥ ܒܶܗ", "ܚܼܙܳܐ ܬܽܘܒ ܩܰܢܝܳܐ ܕܰܫܒܰܥ ܫܶܒܠ̈ܺܝܢ ܫܰܡܺܝ̈ܢܳܬ݂ܐ", "ܘܬܽܘܒ ܒܳܬܰܪܗܶܝܢ ܫܒܰܥ ܣܳܠܩ̈ܳܢ ܗܘ̈ܰܝ ܩܰܛܺܝ̈ܢܳܬ݂ܐ", "ܘܰܒܠܼܰܥ ܗܳܠܶܝܢ ܟܰܕܺܝܪ̈ܳܬ݂ܐ ܠܰܕܛܳܒ̈ܳܢ ܗܘ̈ܰܝ", "ܘܶܐܬܬܥܺܝܼܪ ܦܶܪܥܽܘܢ ܘܗܳܐ ܚܳܠܡܳܐ ܗ̱ܘܳܐ ܘܰܐܚܕܶܗ ܬܶܗܪܳܐ", "ܥܼܰܠ ܓܶܠܝܳܢܳܐ ܘܨܳܪ ܠܶܗ ܨܰܠܡܳܐ ܕܰܥܬܺܝ̈ܕܳܬ݂ܐ", "ܘܠܳܐ ܐܺܝܼܬ ܗ̱ܘܳܐ ܠܶܗ ܥܰܝܢܳܐ ܕܒܿܳܚܪܳܐ ܢܰܗܺܝܪܳܐܺܝܬ݂", "ܕܰܠܚܶܗ ܚܶܙܘܳܐ ܘܩܼܳܡ ܟܰܕ ܬܰܗܺܝܪ ܡܶܢ ܬܰܫܘܺܝܬ݂ܗ", "ܘܥܰܠ ܦܽܘܫܳܩܳܐ ܣܢܺܝܼܩ ܗ̱ܘܳܐ ܕܢܶܫܟܰܚ ܡܶܢ ܚܰܟܺܝ̈ܡܶܐ", "ܐܶܬ݂ܛܰܪܦܰܬ ܗܘܳܬ ܪܽܘܚܶܗ ܕܡܰܠܟܳܐ ܒܚܶܙܘܳܐ ܕܰܚܼܙܳܐ", "ܘܰܠܚܰܪ̈ܳܫܶܐ ܟܽܠܗܽܘܢ ܟܰܢܶܫ ܢܶܓܠܽܘܢ ܚܶܠܡܶܗ", "ܩܼܪܳܐ ܠܚܰܟܺܝ̈ܡܶܐ ܕܟ݂ܠܳܗ̇ ܕܡܶܨܪܶܝܢ ܥܰܠ ܦܽܘܫܳܩܳܐ", "ܘܶܐܫܬܰܥܺܝ ܠܗܽܘܢ ܘܠܰܝܬ ܦܳܫܽܘܪܳܐ ܕܰܢܒܰܕܶܩ ܠܶܗ", "ܦܰܟ݂ܪܶܗ ܚܶܠܡܳܐ ܒܠܳܐ ܝܼܺܕܰܥܬ݂ܐ ܘܶܐܬܛܰܪܰܦ ܗ̱ܘܳܐ", "ܘܰܩܼܪܳܐ ܕܬܶܫܪܶܝܘܗ̱ܝ ܚܰܪܳܫܽܘܬ݂ܐ ܘܠܳܐ ܐܶܬ݂ܡܰܨܝܰܬ݂", "ܐ̱ܬܼܰܘ ܚܰܪ̈ܳܫܶܐ ܕܢܶܒܼܥܽܘܢ ܚܶܠܡܶܗ ܕܡܰܠܟܳܐ ܡܰܢܽܘ", "ܘܠܳܐ ܐܶܫܟܰܚܘ ܗ̱ܘܰܘ ܥܶܠܬ݂ܗ ܕܫܰܪܒܳܐ ܐܰܘ ܦܽܘܫܳܩܶܗ", "ܒܥܳܬ݂ܐ ܗܘܼܳܬ ܗܘܳܬ ܡܶܢ ܣܶܡܳܠܳܐ ܥܰܠ ܦܽܘܫܳܩܳܐ", "ܘܶܐܫܬܰܥܺܝ ܠܗܽܘܢ ܘܠܰܝܬ ܦܳܫܽܘܪܳܐ ܕܰܢܒܰܕܶܩ ܠܶܗ", "ܒܥܳܬ݂ܐ ܗܘܳܬ ܗܘܳܬ ܡܶܢ ܣܶܡܳܠܳܐ ܥܰܠ ܦܽܘܫܳܩܳܐ", "ܘܠܳܐ ܣܿܳܦܩܳܐ ܗܘܳܬ ܕܬܶܦܫܽܘܪ ܚܶܠܡܳܐ ܕܡܶܢ ܝܰܡܺܝܢܰܐ ܗ̱ܘ", "ܐܶܫܬܰܕܰܪܘ ܗ̱ܘܰܘ ܕܰܝ̈ܘܶܐ ܕܥܶܠܬ݂ܗ ܕܚܶܠܡܳܐ ܢܶܒܼܥܽܘܢ", "ܘܥܰܠ ܕܰܐܠܳܗܳܐ ܫܼܰܕܪܶܗ ܠܚܶܠܡܳܐ ܠܳܐ ܝܰܕܥܽܘܗ̱ܝ ܗ̱ܘܰܘ", "ܟܣܸܶܐ ܗ̱ܘܳܐ ܐ̱ܪܳܙܳܐ ܡܶܢ ܤܳܛܳܢܳܐ ܘܡܶܢ ܫܰܡܳܫ̈ܰܘܗ̱ܝ", "ܕܚܶܠܡܶܗ ܕܦܶܪܥܽܘܢ ܡܳܪܝܳܐ ܫܰܕܪܶܗ ܕܢܶܬ݂ܚܰܘܶܐ ܠܶܗ", "ܡܶܢ ܐܰܠܳܗܳܐ ܢܦܼܰܩ ܓܶܠܝܳܢܳܐ ܕܫܰܪܺܝܪ̈ܳܬ݂ܐ", "ܘܠܳܐ ܝܿܺܕܰܥ ܗ̱ܘܳܐ ܒܺܝܼܫܳܐ ܢܼܦܰܫܶܩ ܠܰܓ݂ܢܺܝ̈ܙܳܬ݂ܳܐ", "ܚܳܒܼܰܬ ܟܽܠܳܗ̇ ܚܰܪܳܫܽܘܬ݂ܳܐ ܡܶܢ ܦܽܘܫܳܩܳܐ", "ܕܚܶܠܡܶܗ ܕܡܰܠܟܳܐ ܓܢܺܝܼܙ ܗ̱ܘܳܐ ܡܶܢܳܗܿ ܘܠܳܐ ܐܶܫܟܰܚܬܶܗ", "ܠܒܰܪ ܥܶܒܪ̈ܳܝܶܐ ܢܛܺܝܼܪ ܗ̱ܘܳܐ ܚܶܠܡܳܐ ܕܕܰܐܠܳܗܳܐ ܗ̱ܘܳܐ", "ܕܡܰܠܦܳܢܽܘܬ݂ܐ ܕܡܳܪܶܗ ܢܰܣܪܰܚ ܡܳܐ ܕܰܡܦܰܫܶܩ", "ܐܶܬ݂ܒܰܣܪܰܬ ܗܘܳܬ ܚܰܟܺܝܡܽܘܬ݂ܗܿ ܕܟ݂ܽܠܳܗ̇ ܡܶܨܪܶܝܢ", "ܕܚܶܠܡܶܗ ܕܦܶܪܥܽܘܢ ܠܳܐ ܐܶܬ݂ܦܰܫܰܩ ܡܶܢ ܚܰܟܺܝ̈ܡܶܝܗܿ", "ܠܳܐ ܩܪܳܝܗ̱ܝ ܩܽܘܫܬܳܐ ܠܝܰܘܣܶܦ ܢܺܐܼܬ݂ܐ ܡܶܢ ܫܽܘܪܳܝܳܐ", "ܐܰܓܰܪ ܗ̱ܘܳܐ ܠܶܗ ܕܟ݂ܽܠ ܚܰܟܺܝ̈ܡܶܐ ܢܶܬ݂ܒܰܚܪܽܘܢ ܗ̱ܘܰܘ", "ܟܰܣܝܶܗ ܠܫܰܪܒܶܗ ܘܠܳܐ ܝܰܗ̱ܒ ܗ̱ܘܳܐ ܠܶܗ ܕܢܶܬ݂ܚܰܘܶܐ ܠܶܗ", "ܕܬܶܥܽܘܠ ܬܰܒܗܰܬ ܚܰܪܳܫܽܘܬ݂ܐ ܒܓ݂ܰܘ ܒܶܝܬ ܡܰܠܟܳܐ", "ܐܶܠܽܘ ܥܰܠ ܗ̱ܘܳܐ ܢܦܰܫܶܩ ܝܰܘܣܶܦ ܡܶܢ ܫܽܘܪܳܝܳܐ", "ܠܳܐ ܚܰܪ̈ܳܫܶܐ ܘܠܳܐ ܚܰܟܺܝ̈ܡܶܐ ܡܶܬܦܰܪܣܶܝܢ ܗ̱ܘܰܘ", "ܐܳܡܿܪܺܝܢ ܗ̱ܘܰܘ ܓܶܝܪ ܕܶܐܠܽܘ ܝܰܘܣܶܦ ܠܳܐ ܢܦܿܰܫܶܩ ܗ̱ܘܳܐ", "ܝܿܳܕܥܺܝܢ ܗܘܰܝܢ ܚܢܰܢ ܢܶܦܫܽܘܪ ܚܶܠܡܳܐ ܐܰܝܟ ܕܦܰܫܼܰܪ ܗܽܘ", "ܘܡܶܛܽܠܗܳܢܳܐ ܥܕܰܡܳܐ ܕܟ݂ܽܠܗܽܘܢ ܥܰܠܼܘ ܘܰܢܦܰܩܘ̱ ܗ̱ܘܰܘ", "ܠܳܐ ܐܶܬ݂ܡܰܠܰܠ ܫܰܪܒܶܗ ܕܰܝܘܣܶܦ ܕܰܢܦܰܫܶܩ ܗ̱ܘܳܐ", "ܒܣܼܰܪ ܗ̱ܘܳܐ ܐܶܢܽܘܢ ܡܰܠܟܳܐ ܒܚܶܠܡܶܗ ܕܕܰܓ̈ܳܠܶܐ ܗ̱ܘܰܘ", "ܘܟܶܢ ܐܶܪܓܰܫ ܗ̱ܘܳܐ ܗܿܰܘ ܫܰܪܺܝܪܳܐ ܕܢܺܐܼܬ݂ܶܐ ܨܶܝܕܰܘܗ̱ܝ", "ܘܟܰܕ ܐܶܫܬܰܐܠܘ ܟܽܠܗܽܘܢ ܘܰܒܛܶܠܘ ܡܶܢ ܝܺܕܰܥܬ݂ܳܐ", "ܫܰܩܝܳܐ ܕܡܰܠܟܳܐ ܥܰܗܕܶܗ ܠܝܰܘܣܶܦ ܘܰܠܦܽܘܫ̈ܳܩܰܘܗ̱ܝ", "ܡܼܛܳܐ ܗ̱ܘܳܐ ܠܶܗ ܓܶܝܪ ܙܰܒܢܳܐ ܕܢܼܶܦܽܘܩ ܡܶܢ ܒܶܝܬ ܐܰܣܺܝܪ̈ܶܐ", "ܘܰܒܬܶܕܡܽܘܪܬܳܐ ܢܶܬ݂ܥܰܠܶܐ ܗ̱ܘܳܐ ܠܪܺܝܫܳܢܽܘܬ݂ܐ", "ܫܠܼܶܡ ܗ̱ܘܳܐ ܠܶܗ ܬܽܘܒ ܟܰܝܠܳܐ ܡܰܠܝܳܐ ܗܿܰܘ ܕܰܬܠܳܬ݂ܺܝܢ", "ܘܛܽܘܦܣܶܗ ܕܰܒܪܳܐ ܡܶܬ݂ܗܰܦܰܟ ܗ̱ܘܳܐ ܢܚܿܰܘܶܐ ܢܰܦܫܶܗ", "ܩܼܪܶܒ ܟܺܝܬ ܫܰܩܝܳܐ ܘܰܓܠܳܐ ܠܦܶܪܥܽܘܢ ܡܶܛܽܠ ܝܰܘܣܶܦ", "ܘܫܼܰܕܰܪ ܡܰܠܟܳܐ ܦܬܰܚ ܠܰܛܠܺܝܼܡܳܐ ܕܢܺܐܼܬ݂ܐ ܨܶܝܕܰܘܗ̱ܝ", "ܐܰܢ̱ܬܬ݂ܐ ܚܒܼܰܫܬܶܗ ܘܡܰܠܟܳܐ ܦܬܼܰܚ ܠܶܗ ܟܰܕ ܢܿܳܦܶܩ ܗ̱ܘܳܐ", "ܕܢܶܬ݂ܪܰܡܪܰܡ ܗ̱ܘܳܐ ܚܠܳܦ ܡܽܘܟܳܟܶܗ ܒܶܝܬ ܡܶܨܪ̈ܳܝܶܐ", "ܐܰܝܿܢܳܐ ܕܰܛܠܺܝܼܡ ܒܝܰܘܣܶܦ ܢܶܚܽܘܪ ܟܰܕ ܡܶܬ݂ܒܰܝܰܐ", "ܘܰܕܠܳܐ ܪܶܛܢܳܐ ܛܠܽܘܡܝܳܐ ܢܣܼܰܝܒܰܪ ܐܶܢ ܦܳܪܽܘܫܰܐ ܗ̱ܘ", "ܛܰܠܡܽܘܟ ܐ̱ܢܳܫܳܐ ܚܽܘܪ ܒܰܐܠܳܗܳܐ ܕܠܰܘ ܛܳܠܽܘܡܰܐ ܗ̱ܘ", "ܘܠܳܐ ܬܶܬ݂ܦܰܪܰܣ ܬܰܘܕܰܥ ܢܰܦܫܳܟ ܕܰܛܠܺܝܼܡܳܐ ܐܰܢ̱ܬ", "ܐܶܢ ܠܰܐܠܳܗܳܐ ܨܿܳܒܶܝܬ ܕܬܶܫܦܰܪ ܐܰܘ ܦܳܪܽܘܫܳܐ", "ܛܠܽܘܡܝܳܐ ܕܐ̱ܢܳܫܳܐ ܡܢܳܬ݂ܳܐ ܕܫܽܘܦܪ̈ܶܐ ܣܕܰܪ ܒܰܩܢܽܘܡܳܟ", "ܠܳܐ ܟܰܕ ܠܳܐܺܝܬ ܬܶܦܽܘܩ ܪܽܘܚܳܐ ܕܰܛܠܺܝܼܡܳܐ ܐܰܢ̱ܬ", "ܢܶܬ݂ܟܰܦܰܪ ܠܶܗ ܫܽܘܦܪܳܐ ܡܶܢܳܟ ܗܿܰܘ ܕܰܣܒܼܰܟ ܒܳܟ݂", "ܐܶܢ ܡܿܰܫܰܪ ܐܰܢ̱ܬ ܕܺܐܝܬ ܠܰܐܠܳܗܳܐ ܦܳܛܽܘܢܽܘܬ݂ܐ", "ܠܡܽܘܢ ܠܳܟ ܥܰܡܠܳܐ ܕܬܶܦܽܘܩ ܪܽܘܚܳܐ ܟܰܕ ܡܶܬܛܰܠܡܰܬ", "ܝܰܘܣܶܦ ܢܼܶܗܘܶܐ ܐܰܝܟ ܡܰܚܙܺܝܬ݂ܐ ܠܟܽܠ ܕܰܛܠܺܝܼܡܺܝܢ", "ܘܒܶܗ ܢܶܬ݂ܒܰܝܽܐܘܢ ܡܶܢ ܨܽܘܚ̈ܝܳܬ݂ܐ ܕܰܛܠܽܘܡܰܝ̈ܗܽܘܢ", "ܛܠܽܘܡܝܳܐ ܚܰܒܼܫܶܗ ܘܰܒܟܺܐܢܽܘܬ݂ܐ ܢܦܼܰܩ ܗ̱ܘܳܐ ܕܺܝܼܢܶܗ", "ܕܢܺܐܼܬ݂ܐ ܢܼܶܗܘܶܐ ܡܳܪܳܐ ܠܡܶܨܪܶܝܢ ܕܰܛܠܰܡܬ݂ܗ ܗܘܳܬ݂", "ܐܰܝܟ ܣܳܥܽܘܪܳܐ ܥܼܰܠ ܨܶܝܕ ܡܰܠܟܳܐ ܕܢܶܓ݂ܽܘܫ ܟܺܐܒܶܗ", "ܘܰܢܩܰܪܶܒ ܠܶܗ ܥܨܳܒܳܐ ܕܚܳܫܰܚ ܠܳܗ̇ ܠܰܡܚܽܘܬ݂ܗ", "ܕܰܐܝܟܰܢܳܐ ܥܰܠ ܘܡܳܢܰܘ ܕܶܐܡܼܰܪ ܟܰܕ ܐܶܫܬܰܐܰܠ", "ܙܰܒܢܳܐ ܒܿܳܥܝܳܐ ܕܰܐܪܺܝܟ݂ܐܺܝܬ ܬܶܬ݂ܡܰܠܰܠ ܒܶܗ", "ܣܺܝܡܘ̱ ܥܽܘܗܕܳܢܳܐ ܕܫܰܪܒܶܗ ܦܰܐܝܳܐ ܒܪ̈ܶܥܝܳܢܰܝܟܽܘܢ", "ܘܶܐܢܿܳܐ ܐܶܛܽܘܪ ܘܰܥܕܳܗܿ ܕܡܶܠܬ݂ܐ ܕܠܰܐܝܟܳܐ ܕܣܶܡܟܰܬ݂", "ܗܳܐ ܩܕܳܡ ܦܶܪܥܽܘܢ ܥܼܰܠ ܢܶܫܬܰܐܰܠ ܥܰܠ ܟܰܣܝ̈ܳܬ݂ܐ", "ܒܪܺܝܼܟ ܕܰܓܠܼܳܐ ܠܶܗ ܐ̱ܪ̈ܳܙܰܝ ܡܰܠܟܳܐ ܘܦܽܘܫܳܩܰܝ̈ܗܽܘܢ"], "lines": ["ܡܺܐܡܪܳܐ ܕܶܫܬܳܐ ܕܥܰܠ ܝܰܘܣܶܦ", "ܟܕ ܦܫܩ ܠܗܠܝܢ ܬܪܝܢ ܕܚܒܝܫܝܢ ܗܘܘ ܚܠܡ̈ܝܗܘܢ", "ܐܰܝܢܳܐ ܕܡܰܡܪܰܚ ܕܢܶܨܽܘܪ ܫܶܡܫܳܐ ܡܶܛܥܳܐ ܛܳܥܿܶܐ", "ܠܳܐ ܓܶܝܪ ܐܺܝܬ ܠܶܗ ܓܰܘ̈ܢܶܐ ܕܠܳܚܡܺܝܢ ܠܰܫܒܺܝܼܚܽܘܬ݂ܗ", "ܫܽܘܦܪܳܐ ܡܰܠܝܳܐ ܒܓܰܘ̈ܢܶܐ ܒܨܺܝܼܪ̈ܶܐ ܠܳܐ ܡܶܣܬܰܝܰܟ݂", "ܘܰܐܝܟܰܢ ܡܰܨܝܳܐ ܬܨܽܘܪܺܝܘܗ̱ܝ ܨܶܒܥܳܐ ܕܽܐܘܡܳܢܽܘܬ݂ܐ", "ܠܫܶܡܫܳܐ ܕܳܡܶܐ ܫܰܪܒܶܗ ܕܝܰܘܣܶܦ ܘܰܐܝܟܰܢܳܐ ܟܰܝ", "ܒܕܰܦܳܐ ܕܡܺܐܡܪܳܐ ܐܶܚܡܽܘܠ ܫܰܪܒܶܗ ܠܳܐ ܝܿܳܕܰܥ ܐ̱ܢܳܐ", "ܚܰܡܺܝܼܡܽܘܬ݂ܗ ܕܫܶܡܫܳܐ ܪܰܒܳܐ ܗ̱ܝ ܡܶܢ ܨܰܝܳܪ̈ܶܐ", "ܘܟܰܕ ܨܿܳܝܪܺܝܢ ܠܶܗ ܠܳܐ ܡܶܬ݂ܚܰܒܫܳܐ ܬܚܶܝܬ ܣܰܡܡ̈ܳܢܶܐ", "ܨܽܘܪܬܶܗ ܕܰܒܪܳܐ ܕܰܠܒܶܫ ܝܰܘܣܶܦ ܠܥܶܠ ܡܶܢ ܣܳܟܳܐ ܗ̱ܝ", "ܘܰܟܡܰܐ ܗ̱ܘ ܐܺܡܰܪ ܥܰܠ ܡܳܐ ܕܪܰܒ ܗ̱ܽܘ ܘܠܳܐ ܡܶܣܬܰܝܰܟ݂", "ܢܽܘܪܳܐ ܚܿܰܝܬ݂ܳܐ ܢܛܺܝܼܪܳܐ ܒܫܰܪܒܶܗ ܘܥܰܕ ܒܿܳܥܶܐ ܐ̱ܢܳܐ", "ܐܶܩܪܽܘܒ ܨܶܝܕܰܘܗ̱ܝ ܣܶܦܰܬ ܠܳܗ̇ ܒܺܝܼ ܒܚܰܡܺܝܡܽܘܬ݂ܗ", "ܠܳܐ ܡܶܬ݂ܡܰܠܰܠ ܫܰܪܒܶܗ ܕܝܰܘܣܶܦ ܐܶܠܳܐ ܒܡܳܪܰܢ", "ܒܶܗ ܓܶܝܪ ܟܰܒܫܳܗܿ ܠܰܐܪܥܳܐ ܕܡܶܨܪܶܝܢ ܕܰܢܚܼܶܬ ܗ̱ܘܳܐ ܠܳܗ̇", "ܢܺܝܼܫܶܗ ܕܡܰܠܟܳܐ ܐܰܘܒܶܠ ܕܰܢܣܺܝܡ ܒܶܝܬ ܡܶܨܪ̈ܳܝܶܐ", "ܘܐܳܬ݂ܐ ܕܚܺܝܼܠܬܳܐ ܟܒܰܫܬܶܗ ܠܰܐܬ݂ܪܳܐ ܕܡܰܪܺܝܕܳܐ ܗ̱ܘܳܐ", "ܣܼܳܡ ܣܳܗܕܽܘܬ݂ܗ ܒܝܰܘܣܶܦ ܥܰܒܕܶܗ ܒܰܪ ܐܰܠܳܗܳܐ", "ܘܫܰܕܪܶܗ ܠܡܶܨܪܶܝܢ ܕܰܒܦ̈ܶܠܳܐܬ݂ܐ ܢܨܽܘܪ ܒܳܗ̇ ܨܰܠܡܳܐ", "ܙܰܝܚܽܘܗ̱ܝ ܐ̱ܪ̈ܳܙܶܐ ܒܟ݂ܠܳܗ̇ ܐܽܘܪܚܳܐ ܟܰܕ ܢܿܳܚܶܬ ܗ̱ܘܳܐ", "ܘܟܽܠܗܽܘܢ ܚܰܫ̈ܶܐ ܕܦܳܓܥܺܝܢ ܗ̱ܘܰܘ ܒܶܗ ܒܗܽܘܢ ܛܳܥܶܐ ܗ̱ܘܳܐ", "ܘܠܳܐ ܒܰܚܒܽܘܫܝܳܐ ܐܰܪܚܶܩ ܡܶܢܶܗ ܐ̱ܪ̈ܳܙܰܝ ܡܳܪܰܢ", "ܕܒܶܝܬ ܐܰܣܺܝܪ̈ܶܐ ܨܳܪ ܗ̱ܘܳܐ ܕܡܽܘܬ݂ܗ̇ ܕܰܙܩܺܝܼܦܽܘܬ݂ܐ", "ܗܘܼܳܐ ܡܶܨܥܳܝܳܐ ܠܥܰܒ݁̈ܕܰܝ ܡܰܠܟܳܐ ܬܪܶܝܢ ܕܰܠܘܳܬ݂ܶܗ", "ܐܰܝܟ ܗܿܳܝ ܕܰܒܪܳܐ ܕܰܙܩܰܦܘ̱ ܥܰܡܶܗ ܬܪܶܝܢ ܓܰܝ̈ܳܣܶܐ", "ܫܰܩܝܳܐ ܕܡܰܠܟܳܐ ܐܳܦ ܢܰܚܬܽܘܡܳܐ ܚܒܰܫܘ̱ ܗ̱ܘܰܘ ܥܰܡܶܗ", "ܘܳܐܦ ܒܰܚܒܽܘܫܝܳܐ ܢܨܽܘܪܺܝܘܗ̱ܝ ܠܰܒܪܳܐ ܐ̱ܪܳܙܳܢܳܐܺܝܬ݂", "ܚܠܼܰܡܘ̱ ܗ̱ܘܰܘ ܚܶܠܡ̈ܶܐ ܬܪ̈ܰܝܗܽܘܢ ܐܰܟܚܰܕ ܘܰܐܟܡܰܪܘ̱ ܐܶܢܽܘܢ", "ܕܢܶܦܫܽܘܼܪ ܝܰܘܣܶܦ ܘܰܢܦܰܫܶܩ ܗ̱ܘܳܐ ܣܽܘܥܪ̈ܳܢܰܝܗܽܘܢ", "ܥܰܠ ܗ̱ܘܳܐ ܝܰܘܣܶܦ ܕܢܶܣܼܥܽܘܪ ܐܶܢܽܘܢ ܐܰܝܟ ܢܳܡܽܘܣܳܗ̇", "ܘܶܐܫܟܰܚ ܐܶܢܽܘܢ ܕܰܐܒܺܝܼܠܺܝܢ ܗ̱ܘܰܘ ܡܶܛܽܠ ܚܶܠܡ̈ܶܐ", "ܫܰܪܺܝܼ ܚܦܺܝܼܛܳܐ ܢܫܰܐܶܠ ܐܶܢܽܘܢ ܥܰܠ ܟܰܪܝܽܘܬ݂ܐ", "ܕܡܳܢܳܐ ܗ̱ܝ ܥܶܠܬ݂ܐ ܕܰܫܚܺܝܼܩܺܝܢ ܐ̱ܰܢ̱ܬܽܘܢ ܡܶܛܽܠܳܬ݂ܗܿ", "ܒܛܺܝܼܠ ܗ̱ܘܳܐ ܠܶܗ ܓܶܝܪ ܥܰܠ ܕܰܐܣܺܝܼܪܺܝܢ ܢܶܣܼܥܽܘܪ ܐܶܢܽܘܢ", "ܘܰܐܝܟ ܝܿܳܨܽܘܦܳܐ ܗܽܘܼ ܡܡܰܠܶܐ ܗ̱ܘܳܐ ܣܽܘܢܩܳܢ̈ܰܝܗܽܘܢ", "ܒܡܶܠܬ݂ܗ ܢܺܝܼܚܬܳܐ ܡܒܿܰܝܰܐܐ ܗ̱ܘܳܐ ܠܗܽܘܢ ܡܶܢ ܥܳܩ̈ܳܬ݂ܐ", "ܕܠܳܐ ܡܿܰܗܡܶܐ ܗ̱ܘܳܐ ܡܰܢ ܕܰܢܫܰܐܶܠ ܥܰܠ ܚܰܝ̈ܰܝܗܽܘܢ", "ܚܼܙܳܐ ܗ̱ܘܳܐ ܐܶܢܽܘܢ ܠܥܰܒ̈ܕܰܝ ܦܶܪܥܽܘܢ ܕܰܐܒܺܝܠܺܝܢ ܗ̱ܘܰܘ", "ܘܒܰܒܛܺܝܼܠܽܘܬ݂ܗ ܩܼܪܶܒ ܨܶܝܕܰܝܗܽܘܢ ܠܰܡܫܰܐܳܠܽܘ", "ܡܶܛܽܠܡܳܢܳܐ ܗܳܐ ܟܡܺܝܼܪܺܝܢ ܐ̱ܰܢ̱ܬܽܘܢ ܝܰܘܡܳܢܳܐ ܠܰܡ", "ܘܥܳܩܬ݂ܐ ܚܿܕܰܬ݂ܳܐ ܡܶܬܚܰܙܝܳܐ ܠܺܝ ܒܦܰܪ̈ܨܽܘܦܰܝܟܽܘܢ", "ܐܳܡܿܪܺܝܢ ܗܳܠܶܝܢ ܚܶܠܡ̈ܶܐ ܫܰܚܩܽܘܢ ܘܶܐܬ݂ܒܰܠܗܺܝܢܰܢ", "ܘܰܒܚܶܙܘܳܢ̈ܶܐ ܕܠܶܠܝܳܐ ܣܿܰܓܺܝ ܐܶܬ݂ܦܰܫܰܚܢܰܢ", "ܢܓܳܕܳܐ ܒܫܶܢܬ݂ܐ ܐܶܫܬܰܕܰܪ ܠܰܢ ܥܰܡ ܛܽܘܪܳܦܳܐ", "ܕܰܠܚܰܢ ܚܶܠܡܳܐ ܘܠܰܝܬ ܦܳܫܽܘܪܳܐ ܕܰܢܒܰܝܰܐܐ ܠܰܢ", "ܥܣܸܶܩ ܚܶܙܘܳܢܳܐ ܘܰܡܦܰܫܩܳܢܳܐ ܗܳܪܟܳܐ ܠܳܐ ܐܺܝܼܬ݂", "ܘܥܰܠܗܳܝ ܚܰܫܳܐ ܗܳܐ ܡܢܿܰܓܶܕ ܠܰܢ ܘܰܟܡܺܝܼܪܺܝܢܰܢ", "ܐܳܡܰܪ ܝܰܘܣܶܦ ܗܳܐ ܕܰܐܠܳܗܳܐ ܐܶܢܽܘܢ ܚܶܠܡ̈ܶܐ", "ܘܗܽܘܝܽܘ ܡܶܫܟܰܚ ܠܰܡܚܰܘܳܝܽܘ ܦܽܘܫܳܩ̈ܰܝܗܽܘܢ", "ܫܰܦܺܝܪ ܗ̱ܘܳܐ ܠܶܗ ܠܗܰܘ ܚܰܟܺܝܼܡܳܐ ܟܰܕ ܡܿܰܟ݂ܪܶܙ ܗ̱ܘܳܐ", "ܒܰܐܪܥܳܐ ܕܡܶܨܪܶܝܢ ܕܗܳܐ ܦܽܘܫ̈ܳܩܶܐ ܕܡܳܪܝܳܐ ܐܶܢܽܘܢ", "ܫܶܡ ܐܰܠܳܗܳܐ ܒܰܐܬ݂ܪܳܐ ܕܡܰܪܺܝܕ ܡܶܢ ܟܽܘܘܳܢܳܐ", "ܒܓܰܠܝܽܘܬ ܐܰܦ̈ܶܐ ܡܡܿܰܠܶܠ ܗ̱ܘܳܐ ܠܶܗ ܕܰܢܥܰܕܰܪ ܗ̱ܘܳܐ", "ܩܰܕܶܡ ܝܰܗܒܶܗ ܦܫܳܪܳܐ ܠܡܳܪܝܳܐ ܕܕܺܝܠܶܗ ܗܽܘ ܠܰܡ", "ܕܡܳܐ ܕܶܐܬ݂ܦܰܫܰܪܘ̱ ܚܶܠܡ̈ܶܐ ܡܶܢܶܗ ܗܽܘܼ ܢܶܫܬܰܒܰܚ", "ܗܳܐ ܕܰܐܠܳܗܳܐ ܐܶܢܽܘܢ ܚܶܠܡ̈ܶܐ ܐܶܫܬܰܥܰܘ ܠܺܝ", "ܫܰܪܺܝܘ ܗܳܠܶܝܢ ܕܰܢܬ݂ܢܽܘܢ ܠܶܗ ܚܶܙ̈ܘܳܢܰܝܗܽܘܢ", "ܗܳܪܟܳܐ ܝܰܘܣܶܦ ܟܽܠܶܗ ܛܒܺܝܼܥ ܗ̱ܘܳܐ ܒܨܽܘܪܬܶܗ ܕܰܒܪܳܐ", "ܟܰܕ ܩܿܳܐܶܡ ܗ̱ܘܳܐ ܒܶܝܬ ܓܰܝ̈ܳܣܶܐ ܥܰܠ ܓܳܓ݂ܽܘܠܬܳܐ", "ܦܰܪܶܫ ܝܰܘܣܶܦ ܒܰܝܢܳܬ ܗܳܠܶܝܢ ܥܰܒܕ̈ܶܐ ܕܡܰܠܟܳܐ", "ܕܰܠܚܰܕ ܚܰܝ̈ܶܐ ܘܰܠܚܰܕ ܡܰܘܬܳܐ ܓܳܙܰܪ ܗ̱ܘܳܐ ܠܶܗ", "ܠܚܰܕ ܡܿܰܥܶܠ ܗ̱ܘܳܐ ܠܒܶܝܬ ܡܰܠܟܽܘܬ݂ܐ ܘܰܩܕܳܡ ܦܶܪܥܽܘܢ", "ܘܰܠܚܰܕ ܡܿܰܫܠܶܡ ܢܶܗܘܶܐ ܐܽܘܟ݂ܠܳܐ ܠܚܰܝܽܘܬ ܟܶܢܦܳܐ", "ܡܿܰܢܽܘܼ ܗܳܟ݂ܰܢ ܐܶܫܟܰܚ ܢܶܨܽܘܪ ܨܰܠܡܳܐ ܦܰܐܝܳܐ", "ܐܰܟܡܳܐ ܕܝܰܘܣܶܦ ܨܳܪ ܠܰܡܫܺܝܼܚܳܐ ܒܟܽܠܗܽܘܢ ܫܽܘܦܪ̈ܰܘܗ̱ܝ", "ܩܼܳܡ ܦܳܪܽܘܩܳܐ ܒܶܝܬ ܓܰܝ̈ܳܣܶܐ ܥܰܠ ܓܳܓ݂ܽܘܠܬܳܐ", "ܘܰܠܚܰܕ ܚܰܝܶܒ ܘܰܠܚܰܕ ܙܰܟܺܝ ܐܰܝܟ ܕܳܐܦ ܝܰܘܣܶܦ", "ܠܚܰܕ ܡܿܰܥܶܠ ܗ̱ܘܳܐ ܠܓ݂ܰܘ ܡܰܠܟܽܘܬ݂ܐ ܒܗܰܝܡܳܢܽܘܬ݂ܐ", "ܘܰܠܚܰܕ ܫܿܳܕܶܐ ܠܓ݂ܰܘ ܓܺܝܗܰܢܳܐ ܡܶܛܽܠ ܟܶܫܠܶܗ", "ܠܗܳܢܳܐ ܐܶܡܰܪ ܕܥܰܡܝ̱ ܠܰܡ ܬܶܗܘܶܐ ܒܓܰܢܰܬ ܥܕܶܝܢ", "ܘܰܠܗܰܘ ܫܿܳܒܶܩ ܨܶܝܕ ܙܳܩܽܘ̈ܦܶܐ ܒܒܶܙܚܳܐ ܪܰܒܳܐ", "ܚܰܕ ܡܶܫܬܰܡܰܗ ܝܿܳܪܬ݂ܐ ܘܚܰܒܪܳܐ ܘܒܰܪ ܡܰܠܟܽܘܬ݂ܐ", "ܐ̱ܚܪܺܢܳܐ ܢܰܩܺܝܼܦ ܠܰܡܓܰܕܦܳܢ̈ܶܐ ܒܢ̈ܰܝ ܣܶܡܳܠܳܐ", "ܐܳܦ ܗܽܘܼ ܝܰܘܣܶܦ ܕܰܒܦ̈ܶܠܳܐܬ݂ܐ ܐܰܟܼܪܶܙ ܗܳܠܶܝܢ", "ܦܶܚܬ݂ܳܐ ܥܒܰܕ ܗܘܳܐ ܒܶܝܬ ܝܰܡܺܝܢܳܐ ܘܰܠܣܶܡܳܠܳܐ", "ܫܶܕܬܳܐ ܕܡܰܠܟܳܐ ܝܰܗܼܒ ܠܶܗ ܠܪܰܒܳܐ ܕܫܳܩܰܘ̈ܳܬ݂ܐ", "ܐܰܝܟ ܗܿܳܝ ܕܰܒܪܳܐ ܕܝܰܗܼܒ ܡܰܠܟܽܘܬ݂ܐ ܠܒܰܪ ܝܰܡܺܝܢܳܐ", "ܠܪܰܒ ܢܰܚܬܽܘ̈ܡܶܐ ܒܰܦܫܳܪ ܚܶܠܡ̈ܶܐ ܙܩܺܝܼܦܳܐ ܝܰܗܼܒ ܠܶܗ", "ܗܿܳܝ ܗܺܝ ܕܰܗܘܼܳܬ ܠܗ̇ܰܘ ܓܰܝܳܣܳܐ ܕܡܶܢ ܣܶܡܳܠܳܐ", "ܒܦܽܘܡܶܗ ܕܝܰܘܣܶܦ ܡܰܘܬܳܐ ܘܚܰܝ̈ܶܐ ܡܶܬܕܰܢܚܺܝܼܢ ܗ̱ܘܰܘ", "ܘܰܒܦܽܘܫܳܩܳܐ ܕܢܰܐܚܶܐ ܘܢܶܩܛܽܘܠ ܫܰܠܺܝܛܳܐ ܗ̱ܘܳܐ", "ܒܡܶܠܬ݂ܗ ܕܡܳܪܰܢ ܬܽܘܒ ܡܰܠܟܽܘܬ݂ܐ ܡܶܬܕܰܢܚܳܐ ܗܘܼܳܬ݂", "ܕܗܽܘܝܽܘ ܫܰܠܺܝܛ ܕܢܶܬܶܠ ܚܰܝ̈ܶܐ ܠܰܕܒܿܳܥܶܐ ܠܶܗ", "ܠܥܰܒ̈ܕܰܝ ܦܶܪܥܽܘܢ ܫܶܢܬ݂ܳܐ ܘܠܶܠܝܳܐ ܝܰܗܒܘ ܚܶܙܘ̈ܳܢܶܐ", "ܘܥܰܠ ܚܶܠܡܰܝ̈ܗܽܘܢ ܝܰܘܣܶܦ ܫܰܠܺܝܛ ܢܶܦܼܫܽܘܪ ܐܶܢܽܘܢ", "ܐܳܦ ܓܰܝ̈ܳܣܶܐ ܒܫܶܢܰܬ ܡܰܘܬܳܐ ܚܼܙܰܘ ܠܰܡܫܺܝܼܚܳܐ", "ܘܦܼܰܫܰܪ ܠܗܽܘܢ ܕܰܐܝܢܳܐ ܡܿܳܐܶܬ ܘܰܐܝܿܢܳܐ ܚܿܳܝܶܐ", "ܒܠܰܚܡܳܐ ܘܚܰܡܪܳܐ ܡܰܘܬܳܐ ܘܚܰܝ̈ܶܐ ܠܥܰܒܕ̈ܰܝ ܡܰܠܟܳܐ", "ܚܶܠܡܳܐ ܕܺܐܝܬ݂ܘܰܗ̱ܝ ܐ̱ܪܳܙܳܐ ܕܦܰܓ݂ܪܶܗ ܕܒܰܪ ܐܰܠܳܗܳܐ", "ܚܰܕܽ ܗ̱ܘܼ ܠܰܚܡܳܐ ܘܰܟܣܶܝܢ ܗ̱ܘܰܘ ܒܶܗ ܬܪ̈ܶܝܢ ܦܽܘܫ̈ܳܩܺܝܢ", "ܠܚܰܕ ܡܿܰܥܶܠ ܗ̱ܘܳܐ ܠܓ݂ܰܘ ܒܶܝܬ ܡܰܠܟܳܐ ܘܰܠܚܰܕ ܙܳܩܶܦ", "ܒܠܰܚܡܳܐ ܘܚܰܡܪܳܐ ܐܰܚܺܝܼ ܘܰܩܛܰܠ ܗܿܰܘ ܦܳܫܽܘܪܳܐ", "ܕܚܰܟܺܝܼܡܳܐ ܗ̱ܘܳܐ ܕܨܿܳܐܰܪ ܨܰܠܡܳܐ ܠܒܰܪ ܐܰܠܳܗܳܐ", "ܦܰܓ݂ܪܶܗ ܕܡܳܪܰܢ ܐܶܬܢܰܨܰܪ ܗܘܳܐ ܒܗܳܠܶܝܢ ܚܶܠܡ̈ܶܐ", "ܕܗܽܘܼ ܓܙܰܪ ܡܰܘܬܳܐ ܘܗܽܘܼ ܝܰܗܼܒ ܚܰܝ̈ܶܐ ܠܰܐܝܢܳܐ ܕܰܒܥܳܝܗ̱ܝ", "ܙܩܺܝܦܳܐ ܕܚܶܣܕܳܐ ܐܶܬܡܰܨܰܥ ܩܼܳܡ ܒܶܝܬ ܓܰܝ̈ܳܣܶܐ", "ܘܰܩܛܰܠ ܘܰܐܚܺܝܼ ܐܰܝܟ ܦܳܫܽܘܪܳܐ ܕܚܶܠܡ̈ܶܐ ܝܰܘܣܶܦ", "ܐܰܝܟ ܡܶܢ ܫܶܢܬ݂ܐ ܬܢܰܘ ܓܰܝ̈ܳܣܶܐ ܒܰܙܩܺܝ̈ܦܰܝܗܽܘܢ", "ܡܰܡܠܠܳܐ ܕܕܳܡܶܐ ܠܚܶܠܡܳܐ ܕܰܚܙܰܘ ܥܰܒܕ̈ܰܝ ܦܶܪܥܽܘܢ", "ܚܰܕ ܬܳܢܶܐ ܗ̱ܘܳܐ ܡܶܢ ܝܰܡܺܝܢܳܐ ܐܶܬܕܰܟܪܰܝܢܝ̱ ܡܳܪܝ̱", "ܐ̱ܚܪܺܢܳܐ ܡܿܰܙܥܶܩ ܡܶܢ ܣܶܡܳܠܳܐ ܚܽܘܬ ܡܶܢ ܩܰܝܣܳܐ", "ܚܰܕ ܫܳܓ݂ܪܳܐ ܗܘܳܬ ܗܰܝܡܳܢܽܘܬ݂ܐ ܒܚܽܘܒܶܗ ܕܰܒܪܳܐ", "ܒܚܰܕ ܢܳܫܒܳܐ ܗܘܳܬ ܪܽܘܚܳܐ ܕܟܶܫܠܳܐ ܨܶܝܕ ܦܳܪܽܘܩܳܐ", "ܚܰܕ ܡܰܘܕܶܐ ܗܘܳܐ ܕܝܶܫܽܘܥ ܡܰܠܟܰܐ ܗ̱ܘ ܐܳܦ ܟܰܕ ܙܰܩܦܽܘܗ̱ܝ", "ܘܡܶܬ݂ܟܰܫܰܦ ܗܘܳܐ ܕܰܒܡܰܠܟܽܘܬ݂ܟ̣ ܐܶܬܕܰܟܪܰܝܢܝ̱ ܡܳܪܝ̱", "ܐ̱ܚܪܺܢܳܐ ܐܳܡܰܪ ܐܶܢ ܫܰܪܺܝܪܰܐ ܗ̱ܘ ܕܒܰܪ ܐܰܠܳܗܳܐ", "ܢܰܐܚܶܐ ܢܰܦܫܶܗ ܘܢܰܐܚܶܐ ܐܳܦ ܠܰܢ ܕܰܢܿܗܰܝܡܶܢ ܒܶܗ", "ܠܚܰܕ ܓܶܠܝܳܢܳܐ ܕܗܰܝܡܳܢܽܘܬ݂ܐ ܡܶܫܬܰܕܰܪ ܗ̱ܘܳܐ", "ܘܰܐܝܟ ܕܰܒܚܶܠܡܳܐ ܚܙܳܝܗ̱ܝ ܠܰܡܫܺܝܚܳܐ ܕܰܐܠܳܗܳܐ ܗ̱ܘܳܐ", "ܠܰܐ̱ܚܪܺܢܳܐ ܕܶܝܢ ܥܰܠ ܦܽܘܠܳܓ݂ܐ ܐܰܝܟ ܚܶܙܘܳܢܳܐ", "ܕܢܶܟܦܽܘܪ ܒܰܒܪܳܐ ܕܡܶܛܽܠ ܕܰܙܩܺܝܼܦ ܠܰܘ ܡܰܠܟܳܐ ܗ̱ܘܳܐ", "ܐܳܠܨܳܐ ܗܘܳܬ ܕܶܝܢ ܥܰܠ ܦܳܫܽܘܪܳܐ ܒܰܝܢܳܬ ܗܳܠܶܝܢ", "ܕܢܰܦܫܶܩ ܗ̱ܘܳܐ ܠܚܰܕ ܚܰܕ ܡܶܢܗܽܘܢ ܡܽܘܢ ܓܿܳܕܶܫ ܠܶܗ", "ܗܳܝܕܶܝܢ ܡܰܠܶܠ ܡܳܪܶܗ ܕܝܰܘܣܶܦ ܡܶܢ ܪܺܝܫ ܩܰܝܣܳܐ", "ܕܰܢܚܰܘܶܐ ܗܘܳܐ ܦܫܳܪܳܐ ܕܡ̈ܶܠܶܐ ܕܶܐܬ݂ܡܰܠܰܠ ܗܘ̈ܰܝ", "ܠܚܰܕ ܐܶܡܿܰܪ ܠܶܗ ܕܥܰܡܝ̱ ܠܰܡ ܬܶܗܘܶܐ ܒܓܰܢܰܬ ܥܕܶܝܢ", "ܠܰܐ̱ܚܪܺܢܳܐ ܕܶܝܢ ܫܳܛܶܗ ܕܢܶܬܬ݂ܕܺܝܢ ܥܰܡ ܙܳܩܽܘ̈ܦܶܐ", "ܠܚܰܕ ܓܰܝܳܣܳܐ ܦܫܼܰܪ ܠܶܗ ܕܥܿܳܐܶܠ ܠܒܶܝܬ ܡܰܠܟܽܘܬ݂ܐ", "ܘܰܠܚܰܕ ܦܰܫܼܶܩ ܕܰܒܟܺܐܢܽܘܬ݂ܐ ܡܶܢ ܣܶܡܳܠܰܐ ܗ̱ܘ", "ܓܰܡܪܶܗ ܠܐ̱ܪܳܙܳܐ ܕܰܩܼܛܰܪ ܝܰܘܣܶܦ ܒܶܝܬ ܡܶܨܪ̈ܳܝܶܐ", "ܕܰܠܚܰܕ ܐܰܚܺܝܼ ܘܰܠܚܺܕ ܙܰܩܦܶܗ ܒܰܦܫܳܪ ܚܶܠܡܳܐ", "ܠܚܰܕ ܝܰܗܼܒ ܗܘܳܐ ܠܶܗ ܫܶܕܬܳܐ ܕܡܰܠܟܳܐ ܥܰܡ ܬܶܫܡܶܫܬܶܗ", "ܘܰܠܚܰܕ ܦܰܫܶܩ ܡܰܘܬܳܐ ܒܺܝܼܫܳܐ ܕܡܶܬ݂ܡܰܛܶܐ ܠܶܗ", "ܐܶܫܬܰܠܰܛ ܗܘܳܐ ܒܚܶܠܡܳܐ ܝܰܘܣܶܦ ܕܢܰܐܚܶܐ ܘܰܢܡܺܝܼܬ", "ܘܰܒܦܽܘܫܳܩܰܘ̈ܗܝ ܟܽܠ ܐܰܝܟ ܕܳܐܡܼܰܪ ܐܳܦ ܗܿܳܘܶܐ ܗ̱ܘܳܐ", "ܦܫܼܰܪ ܘܰܐܥܶܠ ܗܘܳܐ ܠܓ݂ܰܘ ܒܶܝܬ ܡܰܠܟܳܐ ܘܩܳܡܼܰܬ݀ ܕܺܝܠܶܗ", "ܓܙܰܪ ܬܽܘܒ ܘܰܐܦܶܩ ܬܠܼܶܐ ܒܰܙܩܺܝܦܳܐ ܘܐ̱ܢܳܫ ܠܳܐ ܬܰܟܣܶܗ", "ܒܪܺܝܫ ܣܶܦܘ̈ܳܬ݂ܗ ܡܰܘܬܳܐ ܘܚܰܝ̈ܶܐ ܠܰܬܪܶܝܢ ܓܰܒܺܝ̈ܢ", "ܘܰܐܝܟܳܐ ܕܶܐܠܨܰܬ ܡܶܠܬ݂ܗ ܣܶܥܼܪܰܬ ܐܰܝܟ ܦܽܘܫܳܩܶܗ", "ܠܚܰܕ ܬܶܫܡܶܫܬܶܗ ܕܡܰܠܟܳܐ ܝܰܗܼܒ ܠܶܗ ܘܶܐܬ݂ܝܰܗܒܰܬ݀ ܠܶܗ", "ܘܰܠܚܰܕ ܩܶܛܠܶܗ ܡܶܢ ܦܽܘܫܳܩܳܐ ܘܡܰܘܬܳܐ ܐܶܫܟܰܚ", "ܐܳܦ ܫܰܠܺܝܼܛ ܗܘܳܐ ܕܢܶܬܶܠ ܚܰܝ̈ܶܐ ܘܢܶܓܙܽܘܪ ܡܰܘܬܳܐ", "ܕܨܽܘܪܬܳܐ ܕܡܳܪܶܗ ܛܥܼܶܢ ܒܚܰܒܽܘܫܝܳܐ ܘܗܺܝܼ ܚܰܟܶܡܬ݂ܶܗ", "ܫܰܠܺܝܛ ܟܽܠܳܐ ܝܰܗܼܒ ܠܶܗ ܡܶܠܬ݂ܐ ܕܦܳܩܽܘܕܽܘܬ݂ܐ", "ܕܚܰܝ̈ܶܐ ܘܡܰܘܬܳܐ ܒܡܶܠܘ̈ܰܗ̱ܝ ܢܶܦܫܽܘܪ ܘܰܢܦܰܫܶܩ ܗ̱ܘܳܐ", "ܨܰܠܡܶܗ ܪܰܒܳܐ ܕܒܰܪ ܐܰܠܳܗܳܐ ܛܥܺܝܼܢ ܒܶܝܬ ܐ̱ܰܣܺܝܪ̈ܶܐ", "ܘܒܶܗ ܡܡܿܰܠܶܠ ܗܘܳܐ ܦܳܩܽܘܕܳܐܺܝܬ ܥܰܡ ܕܰܐܣܺܝܼܪܺܝܢ", "ܡܶܢܳܗ̇ ܫܩܼܰܠ ܗ̱ܘܳܐ ܡܶܠܬ݂ܐ ܕܩܳܢܝܳܐ ܫܰܠܺܝܛܽܘܬ݂ܐ", "ܕܳܐܦ ܥܰܠ ܚܶܠܡ̈ܶܐ ܕܠܶܠܝܳܐ ܬܶܡܬ݂ܽܘܚ ܦܳܩܽܘܕܽܘܬ݂ܗ̇", "ܗܘܼܳܐ ܕܰܝܿܳܢܳܐ ܘܰܫܼܪܳܐ ܐ̱ܰܣܺܝܪ̈ܶܐ ܒܰܦܫܳܪ ܚܶܠܡܰܘ̈ܗ̱ܝ", "ܘܰܠܚܰܕ ܩܰܛܠܶܗ ܘܰܠܚܰܕ ܐܰܩܺܝܼܡ ܥܰܠ ܬܶܫܡܶܫܬܶܗ", "ܫܰܬܺܝܩ ܦܶܪܥܽܘܢ ܘܝܰܘܣܶܦ ܦܿܳܩܶܕ ܒܶܝܬ ܡܰܠܟܽܘܬ݂ܗ", "ܕܡܳܢܳܐ ܢܶܗܘܶܐ ܠܗܳܠܶܝܢ ܥܰܒܕ̈ܰܘܗ̱ܝ ܕܰܐܣܺܝܼܪܺܝܢ ܗ̱ܘܰܘ", "ܐ̱ܬ݂ܬ ܟܺܐܢܽܘܬ݂ܐ ܒܠܶܠܝܳܐ ܬܶܫܼܪܶܐ ܓܙܳܪ ܕܺܝܢܰܝ̈ܗܽܘܢ", "ܘܰܒܠܶܫܳܢܳܐ ܐ̱ܚܪܺܢܳܐ ܫܰܪܬ݂ܶܗ ܠܰܓܙܳܪ ܕܺܝܢܳܐ", "ܡܽܘܢ ܕܶܝܢ ܐܶܡܪܰܬ ܠܳܐ ܐ̱ܢܳܫ ܝܳܕܰܥ ܐܶܠܳܐ ܝܰܘܣܶܦ", "ܕܒܰܪ ܐ̱ܪܳܙܳܐ ܗ̱ܘܳܐ ܘܝܽܘܩܢܶܗ ܕܡܰܠܟܳܐ ܗܽܘ ܡܙܰܝܰܚ ܗ̱ܘܼܳܐ", "ܫܡܼܰܥ ܡܶܢ ܚܶܠܡܳܐ ܠܶܥܙܳܐ ܕܢܽܘܟ݂ܪܳܝ ܡܶܢ ܡܶܨܪ̈ܳܝܶܐ", "ܘܦܰܫܩܶܗ ܠܕܺܝܢܳܐ ܕܰܐܝܿܟܰܢ ܫܿܳܪܶܐ ܒܦܳܣܺܝ̈ܩܳܬ݂ܐ", "ܝܰܘ̈ܡܶܐ ܬܠܳܬ݂ܐ ܦܰܫܼܶܩ ܝܰܘܣܶܦ ܕܡܶܬܚܰܒܫܺܝܢ ܗ̱ܘܰܘ", "ܕܢܰܗܺܝܪܳܐܺܝܬ ܬܶܗܘܶܐ ܓܰܠܝܳܐ ܩܒܽܘܪܬ݂ܶܗ ܕܰܒܪܳܐ", "ܬܠܳܬ݂ܳܐ ܝܰܘܡܺܝ̈ܢ ܒܶܝܬ ܚܶܫܽܘ̈ܟ݂ܐ ܐܰܝܟ ܐ̱ܢܳܫ ܢܺܐܡܰܪ", "ܐ̱ܪܳܙܶܗ ܕܰܒܪܳܐ ܕܙܰܟܺܝ ܘܚܰܝܶܒ ܒܰܬܪܺܝܨܽܘܬ݂ܐ", "ܐܶܫܬܰܠܰܡܘ ܕܶܝܢ ܝܰܘܡ̈ܶܐ ܬܠܳܬ݂ܐ ܕܦܰܫܼܶܩ ܝܰܘܣܶܦ", "ܘܰܥܒܼܰܕ ܦܶܪܥܽܘܢ ܐܰܟܡܳܐ ܕܰܥܒܼܰܕ ܚܶܠܡܳܐ ܕܗܳܝܕܶܝܢ", "ܫܪܳܝܗ̱ܝ ܗ̱ܘܳܐ ܝܰܘܣܶܦ ܟܽܠܶܗ ܕܺܝܢܳܐ ܥܰܕܠܳܐ ܢܶܥܽܘܠ", "ܕܰܓܙܳܪ ܚܶܠܡܳܐ ܘܗܽܘܼ ܦܰܫܼܶܩ ܗ̱ܘܳܐ ܘܫܰܡܠܺܝ ܦܶܪܥܽܘܢ", "ܒܡܳܪܰܢ ܝܼܺܪܶܒ ܫܰܪܒܶܗ ܕܝܰܘܣܳܦ ܡܶܢ ܐܳܡܽܘܪ̈ܶܐ", "ܘܰܐܟܡܳܐ ܕܢܽܐܡܪܽܘܢ ܠܳܐ ܡܶܬ݂ܡܰܠܰܠ ܐܰܟܡܳܐ ܕܺܐܝܬ݂ܘܗ̱ܝ", "ܡܶܢ ܗܿܰܘ ܫܶܡܫܳܐ ܕܙܰܕܺܝܩܽܘܬ݂ܐ ܕܢܰܚܼ ܒܶܗ ܢܽܘܗܪܳܐ", "ܘܥܰܠܗ̇ܳܝ ܐܰܙܠܶܓ ܐܳܦ ܒܰܚܒܽܘܫܝܳܐ ܢܰܗܺܝܪܳܐܺܝܬ݂", "ܚܒܺܝܫ ܒܶܝܬ ܐܰܣܺܝܪ̈ܶܐ ܘܫܿܳܪܶܐ ܕܺܝܢܳܐ ܕܒܶܝܬ ܡܰܠܟܽܘܬ݂ܐ", "ܘܰܒܟܰܣܝ̈ܳܬ݂ܐ ܕܚܶܠ̈ܡܶܐ ܫܰܠܺܝܛ ܕܢܶܦܫܽܘܪ ܐܶܢܽܘܢ", "ܢܛܺܝܼܪ ܒܰܚܒܽܘܫܝܳܐ ܘܰܢܛܺܝܪܳܐ ܠܶܗ ܡܕܰܒܪܳܢܽܘܬ݂ܐ", "ܘܟܰܕ ܡܶܬܩܰܦܰܚ ܡܰܬ݂ܪܰܒܶܐ ܗ̱ܘܳܐ ܠܪܺܝܫܳܢܽܘܬ݂ܐ", "ܘܟܰܕ ܛܳܒ ܐܰܦܺܝܣ ܠܫܰܩܝܳܐ ܕܡܰܠܟܳܐ ܕܐܶܬܕܰܟ݂ܪܰܝܢܝ̱ ܠܰܡ", "ܠܳܐ ܐܶܬܕܰܟܪܶܗ ܕܠܰܘ ܙܰܒܢܳܐ ܗ̱ܘܳܐ ܕܪܺܝܫܳܢܽܘܬ݂ܗ", "ܙܥܽܘܪܝܳܐ ܗܘܳܬ ܓܶܝܪ ܕܒܰܦܫܳܪ ܚܶܠ̈ܡܶܐ ܕܥܰܒܕ̈ܶܐ ܢܶܦܽܘܩ", "ܘܦܼܳܫ ܒܶܝܬ ܐܰܣܺܝܪ̈ܶܐ ܕܳܐܦ ܠܶܗ ܠܡܰܠܟܳܐ ܢܗܶܐ ܦܳܫܽܘܪܳܐ", "ܒܥܶܠܬ݂ܐ ܪܰܒܬ݂ܳܐ ܗ̱ܘܼܳܐ ܓܶܠܝܳܢܳܐ ܕܚܰܟܺܝܡܽܘܬ݂ܐ", "ܕܢܰܪܓܶܫ ܐܰܬ݂ܪܳܐ ܕܰܟܡܳܐ ܫܰܠܺܝܛ ܥܰܠ ܟܰܣܝ̈ܳܬ݂ܐ", "ܗܘܳܐ ܦܳܫܽܘܪܳܐ ܠܥܰܒ̈ܕܰܝ ܡܰܠܟܳܐ ܘܠܰܘ ܡܶܕܶܡ ܗ̱ܘܳܬ݂", "ܘܰܠܓܶܠܝܳܢܳܐ ܕܡܰܠܟܳܐ ܢܛܺܝܼܪ ܗ̱ܘܳܐ ܕܒܶܗ ܢܶܦܽܘܩ ܗ̱ܘܳܐ", "ܫܢ̈ܰܝܳܐ ܬܠܳܬ݂ܝܢ ܗܳܠܶܝܢ ܕܰܒܪܳܐ ܩܕܳܡ ܓܶܠܝܳܢܶܗ", "ܡܶܫܬܰܠܡ̈ܳܢ ܗܘ̈ܰܝ ܒܶܗ ܒܰܚܒܽܘܫܝܳܐ ܘܟܶܢ ܢܿܳܦܶܩ ܗ̱ܘܳܐ", "ܡܚܿܰܦܶܐ ܗܘܳܐ ܠܶܗ ܐ̱ܪܳܙܳܐ ܠܝܰܘܣܶܦ ܒܶܝܬ ܐܰܣܺܝܪ̈ܶܐ", "ܥܰܕ ܡܶܫܬܰܠܰܡ ܟܰܝܠܳܐ ܡܰܠܝܳܐ ܗܿܰܘ ܕܰܬܠܳܬ݂ܺܝܢ", "ܡܶܛܽܠ ܗܳܢܳܐ ܛܥܳܝܗ̱ܝ ܗ̱ܘܳܐ ܪܰܒܳܐ ܕܰܫܩܰܘ̈ܳܬ݂ܐ", "ܕܩܽܘܫܬܳܐ ܬܰܟܣܶܗ ܕܰܕܠܳܐ ܒܙܰܒܢܳܐ ܠܳܐ ܢܡܰܠܶܠ ܗ̱ܘܳܐ", "ܛܡܺܝܼܪ ܗ̱ܘܳܐ ܙܰܪܥܳܐ ܘܰܡܩܿܰܦܚܺܝܢ ܠܶܗ ܟܽܠ ܢܶܣܝܽܘ̈ܢܺܝܢ", "ܥܰܕ ܡܿܳܛܶܐ ܗ̱ܘܳܐ ܙܰܒܢܳܐ ܕܦܺܐܪ̈ܶܐ ܘܟܶܢ ܫܿܳܘܰܚ ܗ̱ܘܳܐ", "ܚܰܦܝܳܗܿ ܠܨܽܘܪܬܳܐ ܥܰܕ ܡܶܬ݂ܟܰܢܫܺܝܢ ܟܽܠܗܽܘܢ ܓܰܘ̈ܢܝܶܗܿ", "ܘܟܶܢ ܐܰܦܩܳܗܿ ܗ̱ܘܳܐ ܕܢܶܚܙܶܝܗܿ ܐܰܬ݂ܪܳܐ ܟܡܳܐ ܫܰܦܺܝܪܳܐ", "ܦܼܳܫ ܒܶܝܬ ܐܰܣܺܝܪ̈ܶܐ ܥܰܕ ܕܢܶܬ݂ܓܰܡܪܽܘܢ ܟܽܠܗܽܘܢ ܐ̱ܪ̈ܳܙܶܐ", "ܘܗܳܝܕܶܝܢ ܢܿܳܦܶܩ ܐܳܚܶܕ ܐܰܬ݂ܪܳܐ ܡܳܪܳܢܳܐܺܝܬ݂", "ܫܢ̈ܰܝܳܐ ܬܠܳܬ݂ܺܝܢ ܗܰܠܼܶܟ ܡܳܪܰܢ ܒܶܝܬ ܐܰܪ̈ܥܳܢܶܐ", "ܘܒܳܬ݂ܰܪ ܗܳܝܕܶܝܢ ܣܼܕܰܪ ܓܶܠܝܳܢܶܗ ܨܶܝܕ ܝܽܘܚܰܢܳܢ", "ܘܟܰܕ ܡܶܫܟܰܚ ܗ̱ܘܳܐ ܕܰܩܕܳܡ ܗܳܟ݂ܢ ܢܶܣܼܥܽܘܪ ܕܺܝܠܶܗ", "ܠܦܰܓ݂ܪܳܢܽܘܬ݂ܶܗ ܛܶܟܣܳܐ ܢܛܰܪ ܗ̱ܘܳܐ ܕܠܳܐ ܢܶܬ݂ܒܰܠܒܰܠ", "ܠܗܳܕܶܐ ܡܫܽܘܚܬܳܐ ܢܛܺܝܼܪ ܗ̱ܘܳܐ ܝܰܘܣܶܦ ܕܢܶܬ݂ܡܰܛܶܐ ܗ̱ܘܳܐ", "ܘܟܶܢ ܢܿܳܦܶܩ ܗ̱ܘܳܐ ܢܶܣܼܥܽܘܪ ܐܰܪܥܳܐ ܕܶܐܫܼܬܰܕܰܪ ܠܶܗ", "ܥܰܠ ܒܶܝܬ ܐܰܣܺܝܼܪ̈ܶܐ ܘܺܝܬ݂ܒ ܚܿܳܐܰܪ ܥܰܕ ܡܶܫܬܰܠܰܡ", "ܗܿܰܘ ܡܶܝܳܢܳܐ ܕܡܶܬ݂ܓܰܡܪܳܐ ܒܶܗ ܪܺܝܫܳܢܽܘܬ݂ܳܐ", "ܐܳܦ ܡܶܛܽܠ ܗܳܝ ܚܰܒܫܶܗ ܐ̱ܪܳܙܳܐ ܒܰܐܬ݂ܪܳܐ ܟܰܣܝܳܐ", "ܕܶܐܠܳܐ ܒܙܰܒܢܶܗ ܠܳܐ ܢܶܬ݂ܚܰܘܶܐ ܒܶܝܬ ܡܶܨܪ̈ܳܝܶܐ", "ܡܩܿܰܦܰܚ ܗ̱ܘܳܐ ܠܶܗ ܓܠܺܝܼܕܳܐ ܠܙܰܪܥܳܐ ܕܢܶܣܬܰܬܰܬ݀ ܗ̱ܘܳܐ", "ܕܠܳܐ ܢܚܰܘܶܐ ܗ̱ܘܳܐ ܫܢܳܢܳܐ ܒܟܳܢܽܘܢ ܐܶܠܳܐ ܒܺܐܝܳܪ", "ܠܙܰܒܢܳܐ ܝܺܕܺܝܥܳܐ ܢܛܺܝܼܪ ܗ̱ܘܳܐ ܛܰܠܝܳܐ ܘܟܶܢ ܡܶܬ݂ܚܰܘܶܐ", "ܡܶܛܺܠ ܗܳܢܳܐ ܒܟ݂ܽܠܗܽܘܢ ܙܰܒܢ̈ܶܐ ܡܶܬ݂ܩܰܦܰܚ ܗ̱ܘܳܐ", "ܡܶܢ ܛܰܠܝܽܘܬ݂ܗ ܗܰܒܶܒ ܗ̱ܘܳܐ ܒܶܗ ܫܽܘܦܪܶܗ ܕܰܒܪܳܐ", "ܘܚܰܦܝܽܘܗ̱ܝ ܩܺܐܪ̈ܣܶܐ ܕܠܳܐ ܢܶܬ݂ܚܰܘܶܐ ܩܕܳܡ ܫܽܘܡܠܳܝܳܐ", "ܩܰܕܶܡ ܝܰܩܪܽܘܗ̱ܝ ܚܶܠ̈ܡܶܐ ܕܰܚܼܙܳܐ ܘܗܳܐ ܕܢܶܓܠܽܘܢܳܝܗ̱ܝ", "ܘܚܰܦܝܶܗ ܐ̱ܪܳܙܳܐ ܘܣܰܬܪܶܗ ܒܡܶܨܪܶܝܢ ܥܰܕ ܡܶܬ݂ܪܰܒܶܐ", "ܥܼܰܠ ܗ̱ܘܳܐ ܕܢܶܦܠܽܘܚ ܒܶܝܬ ܥܰܒܕܽܘܬ݂ܐ ܘܶܐܫܬܰܡܰܗ ܠܶܗ", "ܘܰܕܠܳܐ ܡܛܳܐ ܗ̱ܘܳܐ ܙܰܒܢܶܗ ܚܰܒܫܽܘܗ̱ܝ ܥܰܕ ܡܳܛܶܐ ܗ̱ܘܳܐ", "ܗܘܼܳܐ ܒܶܝܬ ܐܰܣܺܝܼܪ̈ܶܐ ܘܒܰܦܫܼܰܪ ܚܶܠ̈ܡܶܐ ܘܶܐܬܢܰܨܰܚ ܠܶܗ", "ܘܰܕܠܳܐ ܢܶܦܽܘܩ ܐܶܬ݂ܛܰܥܝܰܬ ܗܘܳܬ ܥܰܕ ܥܶܕܳܢܳܗܿ", "ܕܳܠܩܺܝܢ ܗ̱ܘܰܘ ܒܶܗ ܫܽܘܦܪ̈ܰܘܗ̱ܝ ܕܰܒܪܳܐ ܠܡܶܬ݂ܚܰܘܳܝܽܘ", "ܘܒܥܶܠܠܳـ̈ܬܳܐ ܡܚܿܰܦܶܐ ܗ̱ܘܳܐ ܠܗܽܘܢ ܡܶܛܽܠ ܦܽܘܪܣܳܐ", "ܕܢܶܬ݂ܡܰܛܶܐ ܗ̱ܘܳܐ ܫܢ̈ܰܝܳܐ ܬܠܳܬ݂ܝܢ ܡܶܬܬܰܗܶܐ ܗ̱ܘܳܐ", "ܘܟܶܢ ܡܶܬ݂ܓܰܠܝܳܐ ܡܕܰܒܪܳܢܽܘܬ݂ܗ ܠܥܺܝܼܢ ܣܰܓܺܝ̈ܐܶܐ", "ܡܳܐ ܕܗܳܐ ܢܶܫܘܰܚ ܩܰܦܚܶܗ ܡܶܕܶܡ ܥܰܠ ܕܰܛܠܸܶܐ ܗ̱ܘܳܐ", "ܕܰܒܩܽܘܦܳܚ̈ܶܐ ܢܺܐܬ݂ܐ ܠܙܰܒܢܳܐ ܕܰܓܡܺܝܼܪܽܘܬ݂ܐ", "ܘܟܰܕ ܐܶܬ݂ܠܰܩܰܛܘ ܟܽܠܗܽܘܢ ܓܰܘ̈ܢܶܐ ܕܨܰܠܡܳܐ ܪܰܒܳܐ", "ܥܶܠܬ݂ܐ ܪܰܒܬ݂ܐ ܩܪܳܬ݂ܶܗ ܠܓܰܠܝܳܐ ܕܢܶܬ݂ܚܰܘܶܐ ܗ̱ܘܳܐ", "ܕܡܼܶܟ ܗ̱ܘܳܐ ܦܶܪܥܽܘܢ ܘܰܚܼܙܳܐ ܚܶܠܡܳܐ ܡܠܸܶܐ ܕܽܘܡܳܪܳܐ", "ܕܢܺܐܼܬ݂ܐ ܢܶܦܼܫܽܘܪ ܒܰܪ ܥܶܒܪ̈ܳܝܶܐ ܘܢܶܐܼܚܽܘܕ ܐܰܬ݂ܪܳܐ", "ܫܶܢܬ݂ܐ ܥܪܳܬ݂ܗ ܘܚܶܙܘ̈ܶܐ ܕܠܶܠܝܳܐ ܥܠܰܘܗ̱ܝ ܐܶܫܬܰܡܰܪܘ̱", "ܕܢܼܶܗܘܶܐ ܣܢܺܝܼܩܳܐ ܥܰܠ ܦܿܳܫܽܘܪܳܐ ܘܢܼܺܐܬ݂ܐ ܝܰܘܣܶܦ", "ܚܰܟܺܝܡ ܠܶܒܳܐ ܒܥܶܠ̈ܠܳܢ ܥܶܠ̈ܠܳܢ ܕܰܡܪܰܟܰܒ ܗ̱ܘܳܐ", "ܟܒܼܰܫ ܗ̱ܘܳܐ ܠܥܰܡ̈ܡܶܐ ܒܰܥܪܺܝܪ̈ܳܝܶܐ ܒܰܐܬ݂ܪ̈ܰܘܳܬ݂ܐ", "ܒܚܶܠܡܳܐ ܫܰܥܒܶܕ ܘܰܠܒܶܒ̈ܠܳܝܶܐ ܘܰܠܡܶܨܪ̈ܳܝܶܐ", "ܕܢܶܟܽܘܦ ܥܽܘܫܢܳܐ ܕܫܽܘܠܛܳܢ̈ܰܝܗܽܘܢ ܨܶܝܕ ܥܶܒܪ̈ܳܝܶܐ", "ܒܰܦܫܳܪ ܚܶܠ̈ܡܶܐ ܐܳܦ ܕܳܢܺܝܐܶܝܠ ܐܶܬܢܰܨܰܚ ܗ̱ܘܳܐ", "ܘܰܣܓ݂ܶܕܘ ܗ̱ܘܰܘ ܠܶܗ ܡܰܠܟ̈ܶܐ ܕܒܳܒܶܝܠ ܒܺܐܝܩܳܪ̈ܰܝܗܽܘܢ", "ܗܺܝܼ ܬܺܘܒ ܟܰܕ ܗܺܝ ܣܥܰܪ ܗ̱ܘܳܐ ܝܰܘܣܶܦ ܒܶܝܬ ܡܶܨܪ̈ܳܝܶܐ", "ܕܦܰܫܼܰܪ ܚܶܠ̈ܡܶܐ ܘܰܗܘܳܐ ܡܳܪܳܐ ܠܰܐܬ݂ܪܳܐ ܟܽܠܶܗ", "ܒܢ̈ܰܝ ܥܶܒܪ̈ܳܝܶܐ ܫܒܶܝܢ ܘܰܛܪܺܝܼܕܺܝܢ ܒܰܐܬ݂ܪ̈ܰܘܳܬ݂ܐ", "ܘܚܰܟܺܝܡܽܘܬ݂ܗܽܘܢ ܙܳܿܟܝܳܐ ܠܡܰܠ̈ܟܶܐ ܘܰܠܫܰܠ̈ܺܝܼܛܶܐ", "ܪܳܚܶܡ ܐ̱ܢܳܫܳܐ ܦܰܪܢܶܣ ܗܳܟ݂ܢ ܚܰܟܺܝܼܡܳܐܺܝܬ݂", "ܕܰܠܥܽܘܼܕܪܳܢܳܐ ܕܟܽܠܶܗ ܓܰܘܳܐ ܡܶܬ݂ܚܰܫܰܚ ܗ̱ܘܳܐ", "ܫܒܶܝܢ ܥܶܒܪ̈ܳܝܶܐ ܘܰܠܫܰܒ̈ܳܝܶܐ ܥܒܼܶܕܘ ܢܶܣܬܰܢܩܽܘܢ", "ܕܟܰܕ ܫܿܳܚܩܺܝܢ ܠܗܽܘܢ ܚܶܠ̈ܡܶܐ ܢܶܒܼܥܽܘܢ ܡܶܢ ܥܶܒܪ̈ܳܝܶܐ", "ܕܟܰܕ ܡܶܬ݂ܓܰܠܝܳܢ ܥܰܡܺܝ̈ܩܳܬ݂ܐ ܬܶܗܘܶܐ ܓܰܠܝܳܐ", "ܕܡܳܪܝܳܐ ܫܰܠܺܝܛ ܥܰܠ ܟܰܣܝ̈ܳܬ݂ܳܐ ܕܢܰܕܢܰܚ ܐܶܢܶܝܢ", "ܘܟܰܕ ܡܶܬ݂ܦܰܫܩܺܝܢ ܐ̱ܪ̈ܳܙܶܐ ܟܣܰܝ̈ܳܐ ܡܶܢ ܥܶܒܪ̈ܳܝܶܐ", "ܬܼܰܪܓܶܫ ܐܰܪܥܳܐ ܕܳܐܦ ܐܳܠܳܗܗܽܘܢ ܪܰܒ ܗܽܘ ܡܶܢ ܟܽܠ", "ܒܝܰܕ ܓܶܠܝܳܢ̈ܶܐ ܠܥܰܙܺܝܙܽܘܬ݂ܐ ܕܡܰܠ̈ܟܶܐ ܡܿܰܟܶܟ݂", "ܕܢܶܣܬܰܢܩܽܘܢ ܗܘܰܘ ܥܰܠ ܦܽܘܫܳܩܳܐ ܘܟܶܢ ܡܶܬ݂ܪܰܘܚܽܘܢ", "ܠܰܒܢ̈ܰܝ ܫܶܒܝܳܐ ܝܰܗܼܒ ܫܽܘܠܛܳܢܳܐ ܥܰܠ ܟܰܣܝ̈ܳܬ݂ܐ", "ܕܡܳܐ ܕܶܐܫܬܰܢܰܩ ܡܰܠ̈ܟܶܐ ܒܚܶܠ̈ܡܶܐ ܢܢܺܝܚܽܘܢ ܐܶܢܽܘܢ", "ܠܡܰܠ̈ܟܶܐ ܐܰܣܢܶܩ ܥܰܠ ܦܿܳܫܽܘܪ̈ܶܐ ܒܢ̈ܰܝ ܥܶܒܪ̈ܳܝܶܐ", "ܕܰܣܢܺܝܼܩܽܘܬ݂ܗܽܘܢ ܡܶܢ ܥܰܒܕܰܝ̈ܗܽܘܢ ܬܶܬ݂ܡܰܠܶܐ ܗܘܳܬ݂", "ܕܡܳܐ ܕܶܐܫܬܰܥܒܰܕ ܡܰܠܟܳܐ ܕܢܶܒܼܥܶܐ ܡܶܢ ܒܰܪ ܫܶܒܝܳܐ", "ܢܶܗܘܶܐ ܝܿܳܕܰܥ ܕܳܐܦ ܗܽܘ ܣܢܺܝܩܽ ܗ̱ܘ ܥܰܠ ܥܽܘܕܪܳܢܳܐ", "ܘܡܳܐ ܕܶܐܬܚܰܙܝܰܬ ܕܳܐܦ ܗܽܘ ܫܰܠܺܝܛ ܥܰܠ ܟܰܣܝ̈ܳܬ݂ܐ", "ܢܰܪܓܶܫ ܥܳܠܡܳܐ ܕܗܽܘܝܽܘ ܦܿܳܩܶܕ ܘܰܠܓܰܠܝ̈ܳܬ݂ܐ", "ܠܡܰܠ̈ܟܶܐ ܕܰܙܟܼܰܘ ܟܰܕ ܥܿܺܝܪܺܝܢ ܗܘܰܘ ܠܰܐܬ݂ܪ̈ܰܘܳܬ݂ܐ", "ܒܚܶܠ̈ܡܶܐ ܕܠܶܠܝܳܐ ܡܫܿܰܥܒܶܕ ܗ̱ܘܳܐ ܠܗܽܘܢ ܠܰܒܢ̈ܰܝ ܥܰܡܶܗ", "ܡܳܐ ܕܰܢܨܰܚܘ ܗܘܰܘ ܒܶܝܬ ܠܶܓܝܽܘ̈ܢܶܐ ܫܩܼܰܠܘ ܙܳܟ݂ܽܘܬ݂ܳܐ", "ܗܦܰܟ݂ܘ ܡܶܬ݂ܦܰܟ݂ܪܺܝܢ ܡܶܢ ܚܶܙܘ̈ܳܢܶܐ ܫܶܐܠܘ̱ ܥܽܘܕܪ̈ܳܢܶܐ", "ܫܒܶܐ ܠܕܳܢܺܝܐܶܠ ܠܰܐܪܥܳܐ ܕܒܳܒܶܠ ܡܶܢ ܓܰܘ ܐܰܬ݂ܪܶܗ", "ܘܶܐܬܼܰܘ ܚܶܠ̈ܡܶܐ ܫܒܰܘܽܘܗ̱ܝ ܠܡܰܠܟܳܐ ܡܶܢ ܓ݂ܰܘ ܥܰܪܣܶܗ", "ܢܦܼܰܩ ܒܰܪ ܫܶܒܝܳܐ ܘܦܰܪܩܶܗ ܠܡܰܠܟܳܐ ܡܶܢ ܚܶܙܘ̈ܳܢܶܐ", "ܘܚܼܳܒ ܕܢܶܣܓ݂ܽܘܕ ܠܶܗ ܠܗܰܘ ܕܰܛܪܺܝܕ ܗ̱ܘܳܐ ܩܕܳܡ ܓܳܠܽܘܬ݂ܐ", "ܥܒܼܰܕ ܕܢܶܣܬܰܢܩܽܘܢ ܓܰܒ̈ܶܐ ܬܪ̈ܰܝܗܽܘܢ ܚܰܕ ܥܰܠ ܚܰܒܪܶܗ", "ܕܰܗܘܰܘ ܝܿܳܕܥܺܝܢ ܕܚܰܕܽ ܗ̱ܘ ܡܡܰܠܳܐ ܟܽܠ ܣܽܘܢܩ̈ܳܢܺܝܢ", "ܣܢܺܝܩܺܝܢ ܡܰܠ̈ܟܶܐ ܥܰܠ ܦܽܘܫܳܩܳܐ ܕܚܶܙܘ̈ܳܢܰܝܗܽܘܢ", "ܘܰܡܦܰܫ̈ܩܳܢܶܐ ܥܰܠ ܐܶܫܛܳܪܳܐ ܕܰܚܪܽܘܪ̈ܰܝܗܽܘܢ", "ܡܫܰܥܒܰܕ ܝܰܘܣܶܦ ܘܰܣܢܺܝܩ ܣܰܓܺܝ ܥܰܠ ܚܺܐܪܽܘܬ݂ܐ", "ܘܰܐܠܺܝܨ ܦܶܪܥܽܘܢ ܡܶܛܽܠ ܚܶܠܡܳܐ ܕܢܶܬ݂ܦܰܫܰܩ ܠܶܗ", "ܣܢܺܝܩܺܝܢ ܬܪ̈ܰܝܗܽܘܢ ܕܚܰܕ ܡܶܢ ܚܰܒܪܶܗ ܢܶܣܬܰܡܟܽܘܢ ܗܘܰܘ", "ܗܿܰܘ ܢܶܬ݂ܚܰܪܰܪ ܘܗܳܢܳܐ ܢܼܶܕܰܥ ܚܶܠܡܶܗ ܡܰܢܽܘ", "ܢܛܺܝܼܪ ܗ̱ܘܳܐ ܝܰܘܣܶܦ ܢܶܦܫܽܘܪ ܚܶܠܡܳܐ ܘܒܶܗ ܢܶܬ݂ܚܰܘܶܐ", "ܕܰܒܓܶܠܝܳܢܶܗ ܬܶܪܓ݂ܫ ܡܶܨܪܶܝܢ ܡܳܐ ܕܰܡܦܰܫܶܩ", "ܕܡܼܶܟ ܟܺܝܬ ܦܶܪܥܽܘܢ ܘܶܐܬܼܳܐ ܚܶܠܡܳܐ ܣܼܕܰܪ ܚܶܙܘܳܢܰܘ̈ܗ̱ܝ", "ܘܥܰܒܕܶܗ ܣܢܺܝܼܩܳܐ ܥܰܠ ܦܽܘܫܳܩܳܐ ܕܠܳܐ ܝܿܳܕܰܥ ܗ̱ܘܳܐ", "ܚܼܙܳܐ ܗ̱ܘܳܐ ܦܶܪܥܽܘܢ ܟܰܕ ܩܿܳܐܶܡ ܗ̱ܘܳܐ ܚܕܳܪ̈ܰܝ ܢܰܗܪܳܐ", "ܘܗܳܐ ܬܰܘܪ̈ܳܬ݂ܐ ܫܒܰܥ ܛܳܒ̈ܳܬ݂ܐ ܘܫܰܡܺܝ̈ܢܳܬ݂ܐ", "ܕܫܰܦܺܝܪ̈ܳܢ ܗܘ̈ܰܝ ܘܫܰܡܺܝ̈ܢܳܢ ܗܘ̈ܰܝ ܘܥܰܫܺܝ̈ܢܳܢ ܗܘ̈ܰܝ", "ܘܪ̈ܳܥܝܳܢ ܬܰܡܳܢ ܒܡܰܪܓܳܐ ܕܰܚܼܙܳܐ ܥܰܠ ܓܶܢ̱ܒ ܢܰܗܪܳܐ", "ܘܗܳܐ ܬܰܘܪ̈ܳܬ݂ܐ ܫܒܰܥ ܒܺܝ̈ܫܳܬ݂ܐ ܣܠܶܩܘ̱ ܒܳܬ݂ܰܪ̈ܗܶܝܢ", "ܒܺܝ̈ܫܳܢ ܒܚܶܙܘܳܗܶܝܢ ܘܰܒܨܺܝܼܪ ܒܶܣܪܗܶܝܢ ܘܰܡܚܺܝ̈ܠܳܢ ܗܘ̈ܰܝ", "ܘܶܐܟܰܠܝ̈ ܬܰܡܳܢ ܩܰܛܺܝ̈ܢܳܬ݂ܐ ܠܫܰܡܺܝ̈ܢܳܬ݂ܐ", "ܘܶܐܬܬܥܺܝܼܪ ܦܶܪܥܽܘܢ ܟܰܕ ܡܶܣܬܰܪܰܕ ܡܶܢ ܚܶܙܘܳܢܳܐ", "ܐܰܚܕܶܗ ܬܶܗܪܳܐ ܒܚܶܙܘܳܐ ܚܰܕܬ݂ܳܐ ܕܶܐܬ݂ܚܰܘܺܝ ܠܶܗ", "ܘܡܶܬ݂ܕܰܡܰܪ ܗ̱ܘܳܐ ܕܡܽܘܢ ܟܰܝ ܢܶܗܘܶܐ ܒܗܿܰܘ ܓܶܠܝܳܢܳܐ", "ܘܟܰܕ ܚܽܘܫ̈ܳܒܶܐ ܕܠܶܠܝܳܐ ܫܰܩܠܽܘܗ̱ܝ ܥܰܠ ܦܽܘܫܳܩܳܐ", "ܒܫܶܢܬ݂ܐ ܛܒܰܥ ܗ̱ܘܳܐ ܘܚܶܠܡܳܐ ܐ̱ܚܪܺܢܳܐ ܥܼܰܠ ܢܶܦܓܰܥ ܒܶܗ", "ܚܼܙܳܐ ܬܽܘܒ ܩܰܢܝܳܐ ܕܰܫܒܰܥ ܫܶܒܠ̈ܺܝܢ ܫܰܡܺܝ̈ܢܳܬ݂ܐ", "ܘܬܽܘܒ ܒܳܬܰܪܗܶܝܢ ܫܒܰܥ ܣܳܠܩ̈ܳܢ ܗܘ̈ܰܝ ܩܰܛܺܝ̈ܢܳܬ݂ܐ", "ܘܰܒܠܼܰܥ ܗܳܠܶܝܢ ܟܰܕܺܝܪ̈ܳܬ݂ܐ ܠܰܕܛܳܒ̈ܳܢ ܗܘ̈ܰܝ", "ܘܶܐܬܬܥܺܝܼܪ ܦܶܪܥܽܘܢ ܘܗܳܐ ܚܳܠܡܳܐ ܗ̱ܘܳܐ ܘܰܐܚܕܶܗ ܬܶܗܪܳܐ", "ܥܼܰܠ ܓܶܠܝܳܢܳܐ ܘܨܳܪ ܠܶܗ ܨܰܠܡܳܐ ܕܰܥܬܺܝ̈ܕܳܬ݂ܐ", "ܘܠܳܐ ܐܺܝܼܬ ܗ̱ܘܳܐ ܠܶܗ ܥܰܝܢܳܐ ܕܒܿܳܚܪܳܐ ܢܰܗܺܝܪܳܐܺܝܬ݂", "ܕܰܠܚܶܗ ܚܶܙܘܳܐ ܘܩܼܳܡ ܟܰܕ ܬܰܗܺܝܪ ܡܶܢ ܬܰܫܘܺܝܬ݂ܗ", "ܘܥܰܠ ܦܽܘܫܳܩܳܐ ܣܢܺܝܼܩ ܗ̱ܘܳܐ ܕܢܶܫܟܰܚ ܡܶܢ ܚܰܟܺܝ̈ܡܶܐ", "ܐܶܬ݂ܛܰܪܦܰܬ ܗܘܳܬ ܪܽܘܚܶܗ ܕܡܰܠܟܳܐ ܒܚܶܙܘܳܐ ܕܰܚܼܙܳܐ", "ܘܰܠܚܰܪ̈ܳܫܶܐ ܟܽܠܗܽܘܢ ܟܰܢܶܫ ܢܶܓܠܽܘܢ ܚܶܠܡܶܗ", "ܩܼܪܳܐ ܠܚܰܟܺܝ̈ܡܶܐ ܕܟ݂ܠܳܗ̇ ܕܡܶܨܪܶܝܢ ܥܰܠ ܦܽܘܫܳܩܳܐ", "ܘܶܐܫܬܰܥܺܝ ܠܗܽܘܢ ܘܠܰܝܬ ܦܳܫܽܘܪܳܐ ܕܰܢܒܰܕܶܩ ܠܶܗ", "ܦܰܟ݂ܪܶܗ ܚܶܠܡܳܐ ܒܠܳܐ ܝܼܺܕܰܥܬ݂ܐ ܘܶܐܬܛܰܪܰܦ ܗ̱ܘܳܐ", "ܘܰܩܼܪܳܐ ܕܬܶܫܪܶܝܘܗ̱ܝ ܚܰܪܳܫܽܘܬ݂ܐ ܘܠܳܐ ܐܶܬ݂ܡܰܨܝܰܬ݂", "ܐ̱ܬܼܰܘ ܚܰܪ̈ܳܫܶܐ ܕܢܶܒܼܥܽܘܢ ܚܶܠܡܶܗ ܕܡܰܠܟܳܐ ܡܰܢܽܘ", "ܘܠܳܐ ܐܶܫܟܰܚܘ ܗ̱ܘܰܘ ܥܶܠܬ݂ܗ ܕܫܰܪܒܳܐ ܐܰܘ ܦܽܘܫܳܩܶܗ", "ܒܥܳܬ݂ܐ ܗܘܼܳܬ ܗܘܳܬ ܡܶܢ ܣܶܡܳܠܳܐ ܥܰܠ ܦܽܘܫܳܩܳܐ", "ܘܶܐܫܬܰܥܺܝ ܠܗܽܘܢ ܘܠܰܝܬ ܦܳܫܽܘܪܳܐ ܕܰܢܒܰܕܶܩ ܠܶܗ", "ܒܥܳܬ݂ܐ ܗܘܳܬ ܗܘܳܬ ܡܶܢ ܣܶܡܳܠܳܐ ܥܰܠ ܦܽܘܫܳܩܳܐ", "ܘܠܳܐ ܣܿܳܦܩܳܐ ܗܘܳܬ ܕܬܶܦܫܽܘܪ ܚܶܠܡܳܐ ܕܡܶܢ ܝܰܡܺܝܢܰܐ ܗ̱ܘ", "ܐܶܫܬܰܕܰܪܘ ܗ̱ܘܰܘ ܕܰܝ̈ܘܶܐ ܕܥܶܠܬ݂ܗ ܕܚܶܠܡܳܐ ܢܶܒܼܥܽܘܢ", "ܘܥܰܠ ܕܰܐܠܳܗܳܐ ܫܼܰܕܪܶܗ ܠܚܶܠܡܳܐ ܠܳܐ ܝܰܕܥܽܘܗ̱ܝ ܗ̱ܘܰܘ", "ܟܣܸܶܐ ܗ̱ܘܳܐ ܐ̱ܪܳܙܳܐ ܡܶܢ ܤܳܛܳܢܳܐ ܘܡܶܢ ܫܰܡܳܫ̈ܰܘܗ̱ܝ", "ܕܚܶܠܡܶܗ ܕܦܶܪܥܽܘܢ ܡܳܪܝܳܐ ܫܰܕܪܶܗ ܕܢܶܬ݂ܚܰܘܶܐ ܠܶܗ", "ܡܶܢ ܐܰܠܳܗܳܐ ܢܦܼܰܩ ܓܶܠܝܳܢܳܐ ܕܫܰܪܺܝܪ̈ܳܬ݂ܐ", "ܘܠܳܐ ܝܿܺܕܰܥ ܗ̱ܘܳܐ ܒܺܝܼܫܳܐ ܢܼܦܰܫܶܩ ܠܰܓ݂ܢܺܝ̈ܙܳܬ݂ܳܐ", "ܚܳܒܼܰܬ ܟܽܠܳܗ̇ ܚܰܪܳܫܽܘܬ݂ܳܐ ܡܶܢ ܦܽܘܫܳܩܳܐ", "ܕܚܶܠܡܶܗ ܕܡܰܠܟܳܐ ܓܢܺܝܼܙ ܗ̱ܘܳܐ ܡܶܢܳܗܿ ܘܠܳܐ ܐܶܫܟܰܚܬܶܗ", "ܠܒܰܪ ܥܶܒܪ̈ܳܝܶܐ ܢܛܺܝܼܪ ܗ̱ܘܳܐ ܚܶܠܡܳܐ ܕܕܰܐܠܳܗܳܐ ܗ̱ܘܳܐ", "ܕܡܰܠܦܳܢܽܘܬ݂ܐ ܕܡܳܪܶܗ ܢܰܣܪܰܚ ܡܳܐ ܕܰܡܦܰܫܶܩ", "ܐܶܬ݂ܒܰܣܪܰܬ ܗܘܳܬ ܚܰܟܺܝܡܽܘܬ݂ܗܿ ܕܟ݂ܽܠܳܗ̇ ܡܶܨܪܶܝܢ", "ܕܚܶܠܡܶܗ ܕܦܶܪܥܽܘܢ ܠܳܐ ܐܶܬ݂ܦܰܫܰܩ ܡܶܢ ܚܰܟܺܝ̈ܡܶܝܗܿ", "ܠܳܐ ܩܪܳܝܗ̱ܝ ܩܽܘܫܬܳܐ ܠܝܰܘܣܶܦ ܢܺܐܼܬ݂ܐ ܡܶܢ ܫܽܘܪܳܝܳܐ", "ܐܰܓܰܪ ܗ̱ܘܳܐ ܠܶܗ ܕܟ݂ܽܠ ܚܰܟܺܝ̈ܡܶܐ ܢܶܬ݂ܒܰܚܪܽܘܢ ܗ̱ܘܰܘ", "ܟܰܣܝܶܗ ܠܫܰܪܒܶܗ ܘܠܳܐ ܝܰܗ̱ܒ ܗ̱ܘܳܐ ܠܶܗ ܕܢܶܬ݂ܚܰܘܶܐ ܠܶܗ", "ܕܬܶܥܽܘܠ ܬܰܒܗܰܬ ܚܰܪܳܫܽܘܬ݂ܐ ܒܓ݂ܰܘ ܒܶܝܬ ܡܰܠܟܳܐ", "ܐܶܠܽܘ ܥܰܠ ܗ̱ܘܳܐ ܢܦܰܫܶܩ ܝܰܘܣܶܦ ܡܶܢ ܫܽܘܪܳܝܳܐ", "ܠܳܐ ܚܰܪ̈ܳܫܶܐ ܘܠܳܐ ܚܰܟܺܝ̈ܡܶܐ ܡܶܬܦܰܪܣܶܝܢ ܗ̱ܘܰܘ", "ܐܳܡܿܪܺܝܢ ܗ̱ܘܰܘ ܓܶܝܪ ܕܶܐܠܽܘ ܝܰܘܣܶܦ ܠܳܐ ܢܦܿܰܫܶܩ ܗ̱ܘܳܐ", "ܝܿܳܕܥܺܝܢ ܗܘܰܝܢ ܚܢܰܢ ܢܶܦܫܽܘܪ ܚܶܠܡܳܐ ܐܰܝܟ ܕܦܰܫܼܰܪ ܗܽܘ", "ܘܡܶܛܽܠܗܳܢܳܐ ܥܕܰܡܳܐ ܕܟ݂ܽܠܗܽܘܢ ܥܰܠܼܘ ܘܰܢܦܰܩܘ̱ ܗ̱ܘܰܘ", "ܠܳܐ ܐܶܬ݂ܡܰܠܰܠ ܫܰܪܒܶܗ ܕܰܝܘܣܶܦ ܕܰܢܦܰܫܶܩ ܗ̱ܘܳܐ", "ܒܣܼܰܪ ܗ̱ܘܳܐ ܐܶܢܽܘܢ ܡܰܠܟܳܐ ܒܚܶܠܡܶܗ ܕܕܰܓ̈ܳܠܶܐ ܗ̱ܘܰܘ", "ܘܟܶܢ ܐܶܪܓܰܫ ܗ̱ܘܳܐ ܗܿܰܘ ܫܰܪܺܝܪܳܐ ܕܢܺܐܼܬ݂ܶܐ ܨܶܝܕܰܘܗ̱ܝ", "ܘܟܰܕ ܐܶܫܬܰܐܠܘ ܟܽܠܗܽܘܢ ܘܰܒܛܶܠܘ ܡܶܢ ܝܺܕܰܥܬ݂ܳܐ", "ܫܰܩܝܳܐ ܕܡܰܠܟܳܐ ܥܰܗܕܶܗ ܠܝܰܘܣܶܦ ܘܰܠܦܽܘܫ̈ܳܩܰܘܗ̱ܝ", "ܡܼܛܳܐ ܗ̱ܘܳܐ ܠܶܗ ܓܶܝܪ ܙܰܒܢܳܐ ܕܢܼܶܦܽܘܩ ܡܶܢ ܒܶܝܬ ܐܰܣܺܝܪ̈ܶܐ", "ܘܰܒܬܶܕܡܽܘܪܬܳܐ ܢܶܬ݂ܥܰܠܶܐ ܗ̱ܘܳܐ ܠܪܺܝܫܳܢܽܘܬ݂ܐ", "ܫܠܼܶܡ ܗ̱ܘܳܐ ܠܶܗ ܬܽܘܒ ܟܰܝܠܳܐ ܡܰܠܝܳܐ ܗܿܰܘ ܕܰܬܠܳܬ݂ܺܝܢ", "ܘܛܽܘܦܣܶܗ ܕܰܒܪܳܐ ܡܶܬ݂ܗܰܦܰܟ ܗ̱ܘܳܐ ܢܚܿܰܘܶܐ ܢܰܦܫܶܗ", "ܩܼܪܶܒ ܟܺܝܬ ܫܰܩܝܳܐ ܘܰܓܠܳܐ ܠܦܶܪܥܽܘܢ ܡܶܛܽܠ ܝܰܘܣܶܦ", "ܘܫܼܰܕܰܪ ܡܰܠܟܳܐ ܦܬܰܚ ܠܰܛܠܺܝܼܡܳܐ ܕܢܺܐܼܬ݂ܐ ܨܶܝܕܰܘܗ̱ܝ", "ܐܰܢ̱ܬܬ݂ܐ ܚܒܼܰܫܬܶܗ ܘܡܰܠܟܳܐ ܦܬܼܰܚ ܠܶܗ ܟܰܕ ܢܿܳܦܶܩ ܗ̱ܘܳܐ", "ܕܢܶܬ݂ܪܰܡܪܰܡ ܗ̱ܘܳܐ ܚܠܳܦ ܡܽܘܟܳܟܶܗ ܒܶܝܬ ܡܶܨܪ̈ܳܝܶܐ", "ܐܰܝܿܢܳܐ ܕܰܛܠܺܝܼܡ ܒܝܰܘܣܶܦ ܢܶܚܽܘܪ ܟܰܕ ܡܶܬ݂ܒܰܝܰܐ", "ܘܰܕܠܳܐ ܪܶܛܢܳܐ ܛܠܽܘܡܝܳܐ ܢܣܼܰܝܒܰܪ ܐܶܢ ܦܳܪܽܘܫܰܐ ܗ̱ܘ", "ܛܰܠܡܽܘܟ ܐ̱ܢܳܫܳܐ ܚܽܘܪ ܒܰܐܠܳܗܳܐ ܕܠܰܘ ܛܳܠܽܘܡܰܐ ܗ̱ܘ", "ܘܠܳܐ ܬܶܬ݂ܦܰܪܰܣ ܬܰܘܕܰܥ ܢܰܦܫܳܟ ܕܰܛܠܺܝܼܡܳܐ ܐܰܢ̱ܬ", "ܐܶܢ ܠܰܐܠܳܗܳܐ ܨܿܳܒܶܝܬ ܕܬܶܫܦܰܪ ܐܰܘ ܦܳܪܽܘܫܳܐ", "ܛܠܽܘܡܝܳܐ ܕܐ̱ܢܳܫܳܐ ܡܢܳܬ݂ܳܐ ܕܫܽܘܦܪ̈ܶܐ ܣܕܰܪ ܒܰܩܢܽܘܡܳܟ", "ܠܳܐ ܟܰܕ ܠܳܐܺܝܬ ܬܶܦܽܘܩ ܪܽܘܚܳܐ ܕܰܛܠܺܝܼܡܳܐ ܐܰܢ̱ܬ", "ܢܶܬ݂ܟܰܦܰܪ ܠܶܗ ܫܽܘܦܪܳܐ ܡܶܢܳܟ ܗܿܰܘ ܕܰܣܒܼܰܟ ܒܳܟ݂", "ܐܶܢ ܡܿܰܫܰܪ ܐܰܢ̱ܬ ܕܺܐܝܬ ܠܰܐܠܳܗܳܐ ܦܳܛܽܘܢܽܘܬ݂ܐ", "ܠܡܽܘܢ ܠܳܟ ܥܰܡܠܳܐ ܕܬܶܦܽܘܩ ܪܽܘܚܳܐ ܟܰܕ ܡܶܬܛܰܠܡܰܬ", "ܝܰܘܣܶܦ ܢܼܶܗܘܶܐ ܐܰܝܟ ܡܰܚܙܺܝܬ݂ܐ ܠܟܽܠ ܕܰܛܠܺܝܼܡܺܝܢ", "ܘܒܶܗ ܢܶܬ݂ܒܰܝܽܐܘܢ ܡܶܢ ܨܽܘܚ̈ܝܳܬ݂ܐ ܕܰܛܠܽܘܡܰܝ̈ܗܽܘܢ", "ܛܠܽܘܡܝܳܐ ܚܰܒܼܫܶܗ ܘܰܒܟܺܐܢܽܘܬ݂ܐ ܢܦܼܰܩ ܗ̱ܘܳܐ ܕܺܝܼܢܶܗ", "ܕܢܺܐܼܬ݂ܐ ܢܼܶܗܘܶܐ ܡܳܪܳܐ ܠܡܶܨܪܶܝܢ ܕܰܛܠܰܡܬ݂ܗ ܗܘܳܬ݂", "ܐܰܝܟ ܣܳܥܽܘܪܳܐ ܥܼܰܠ ܨܶܝܕ ܡܰܠܟܳܐ ܕܢܶܓ݂ܽܘܫ ܟܺܐܒܶܗ", "ܘܰܢܩܰܪܶܒ ܠܶܗ ܥܨܳܒܳܐ ܕܚܳܫܰܚ ܠܳܗ̇ ܠܰܡܚܽܘܬ݂ܗ", "ܕܰܐܝܟܰܢܳܐ ܥܰܠ ܘܡܳܢܰܘ ܕܶܐܡܼܰܪ ܟܰܕ ܐܶܫܬܰܐܰܠ", "ܙܰܒܢܳܐ ܒܿܳܥܝܳܐ ܕܰܐܪܺܝܟ݂ܐܺܝܬ ܬܶܬ݂ܡܰܠܰܠ ܒܶܗ", "ܣܺܝܡܘ̱ ܥܽܘܗܕܳܢܳܐ ܕܫܰܪܒܶܗ ܦܰܐܝܳܐ ܒܪ̈ܶܥܝܳܢܰܝܟܽܘܢ", "ܘܶܐܢܿܳܐ ܐܶܛܽܘܪ ܘܰܥܕܳܗܿ ܕܡܶܠܬ݂ܐ ܕܠܰܐܝܟܳܐ ܕܣܶܡܟܰܬ݂", "ܗܳܐ ܩܕܳܡ ܦܶܪܥܽܘܢ ܥܼܰܠ ܢܶܫܬܰܐܰܠ ܥܰܠ ܟܰܣܝ̈ܳܬ݂ܐ", "ܒܪܺܝܼܟ ܕܰܓܠܼܳܐ ܠܶܗ ܐ̱ܪ̈ܳܙܰܝ ܡܰܠܟܳܐ ܘܦܽܘܫܳܩܰܝ̈ܗܽܘܢ"]}