{"title": "On Reproof", "subtitle": "The Homilies of Mar Narsai", "syriacTitle": "ܥܲܠ ܡܸܣܟܹܿܢܘܼܬܼܵܐ", "author": "Narsai", "text": ["ܡܐܡܪܐ ܬܠܬܥܣܝܪܐ", "ܥܲܠ ܡܸܣܟܹܿܢܘܼܬܼܵܐ ܘܠܵܚܹ̇ܡ ܠܒܼܵܥܘܼܬܼܵܐ", ":ܡܸܣܟܹܿܝܢ ܙܲܒܼܢܵܐ ܕܐܸܣܬܲܩܒܲܠ ܠܝܼ ܒܝܲܕܼ ܬܵܘܬܵܒܼܘܼܬܼܝ", "ܘܲܡܙܲܠܗܲܙ ܒܹܗ ܩܸܢܝܵܢ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܒܝܼܫ ܕܘܼܒܵܪܵܐ ܕܐܸܬܼܟܲܝܲܢ ܠܝܼ ܒܹܝܬܼ ܐܲܪ̈ܥܵܢܹܐ", "ܘܲܥܣܸܩ ܣܲܓܿܝܼ ܠܐܲܝܢܵܐ ܕܨܵܒܹܿܐ ܠܡܸܚܵܐ ܫܲܦܝܼܪ ܀", ":ܡܕܼܵܘܲܕܼ ܥܘܼܡܪܵܐ ܕܫܲܒܲܬܼ ܝܵܘܡܲܝ̈ ܡ̣ܢ ܟܠ ܝܵܘܡܝܼ̈ܢ", "ܘܠܲܝܬܿ ܒܹܗ ܛܲܟܼܣܵܐ ܕܕܼܵܡܹ̇ܐ ܩܲܢ̈ܝܲܝ ܡܸܠܬܼܵܐ ܀", ":ܥܲܡܘܼܛ ܢܘܼܗܪܵܐ ܕܦܵܪܘܿܫܘܼܬܼܵܐ ܢܘܼܗܪܵܐ ܕܲܬܼܪܹܝܢ", "ܘܠܲܝܬܿ ܕܲܡܡܲܕܸܿܟ ܠܲܕܼܦܲܟܿܝܼܗܝܼܢ ܒܡܸܠܲܬܼ ܩܘܼܫܬܵܐ ܀", ":ܡܚܝܼܠ ܒܸܢܝܵܢܵܐ ܕܗܲܝܡܵܢܘܼܬܼܵܐ ܛܥܝܼܢܲܬܼ ܟܠܵܐ", "ܘܠܵܐ ܐ̄ܢܵܫ ܡܲܠܸܦ ܠܡܸܒܼܢܵܐ ܫܲܦܝܼܪ ܕܲܟܼܝܘܼܬܼ ܢܲܦܫܹܗ ܀", ":ܩܲܪܝܼܪ ܚܘܼܒܵܐ ܕܚܲܡܝܼܡ ܪܸܬܼܚܹܗ ܛܵܒܼ ܡ̣ܢ ܢܘܼܪܵܐ", "ܘܪܵܬܲܚ ܟܠܢܵܫ ܒܪܘܼܓܼܙܵܐ ܩܲܫܝܵܐ ܠܘܼܩܒܲܠ ܚܲܒܼܪܹܗ ܀", ":ܡܚܝܼܠ ܣܘܼܟܵܝܵܐ ܣܲܒܼܪܵܐ ܕܐܲܚܝܼܕܼ ܬܪܲܥ ܡܲܠܟܿܘܼܬܼܵܐ", "ܘܲܚܠܝܼܡ ܦܲܓܼܪܵܐ ܒܙܵܘ̈ܥܲܝ ܢܲܦܫܵܐ ܒܪܸܓܲܬܼ ܐܲܪܥܵܐ ܀", ":ܫܝܼܛܝܼܢ ܘܲܒܼܣܹܝܢ ܚܲܝܹ̈ܐ ܘܣܸܦܪܹ̈ܐ ܡܚܲܟܿܡܲܝ̈ ܐ̄ܢܵܫܵܐ", "ܘܒܲܛܝܼܠ ܪܲܗܛܵܐ ܕܦܵܪܘܿܫܘܼܬܼܵܐ ܘܕܲܟܼܬܼܝܼ̈ܒܼܵܬܼܵܐ ܀", ":ܐܲܝܟ ܠܵܐ ܡܸܕܸܿܡ ܚܫܝܼܒܼ ܥܸܢܝܵܢܵܐ ܕܪ̈ܘܼܚܵܢܝܵܬܼܵܐ", "ܘܗܵܪܹܓܼ ܟܠܢܵܫ ܒܐܲܪ̈ܥܵܢܵܝܵܬܼܵܐ ܕܠܵܐ ܣܲܒܼܥܘܼܬܼܵܐ ܀", ":ܒܨܝܼܪ ܕܘܼܒܵܪܵܐ ܕܩܲܕܿܝܼܫܘܼܬܼܵܐ ܡ̇ܐܢܵܐ ܕܲܟܼܝܵܐ", "ܘܲܪܚܝܼܡ ܦܸܗܝܵܐ ܕܙܲܠܝܼܠܘܼܬܼܵܐ ܣܝܵܢܵܐ ܣܲܪܝܵܐ ܀", ":ܒܠܝܼܠ ܙܘܼܘܵܓܼܵܐ ܕܛܲܟܼܣܵܐ ܬܲܩܢܵܐ ܕܒܼܵܪܘܿܝܘܼܬܼܵܐ", "ܘܪܵܗܹ̇ܛ ܟܠܢܵܫ ܒܐܘܼܪܚܵܐ ܫܟܼܝܼܪܬܵܐ ܕܓܼܝܵܪܘܼܬܼܵܐ ܀", ":ܕܲܓܵܠܘܼܬܼܵܐ ܘܩܸܛܠܵܐ ܘܓܼܵܘܪܵܐ ܣܓܼܝܼܘ ܥܲܠ ܐܲܪܥܵܐ", "ܘܲܛ̣ܠܸܦܘ ܘܐܵܦܝܼܘ ܦܹܐܪܹ̈ܐ ܕܚܘܼܒܵܐ ܡ̣ܢ ܐ̄ܢܵܫܘܼܬܼܵܐ ܀", ":ܚܲܪ̈ܫܹܐ ܘܩܸܨܡܹ̈ܐ ܘܢܸܚܫܹ̈ܐ ܘܪ̈ܝܼܩܹܐ ܥ̣ܫܸܢܘ ܒܲܒܼܪܝܼܬܼܵܐ", "ܘܪܲܕܼܦܘܼܗܝ ܠܩܘܼܫܬܵܐ ܕܠܵܐ ܢܸܫܬܲܠܲܛ ܒܲܒܼܢܲܝ̈ܢܵܫܵܐ ܀", ":ܡܬܼܝܼܚ ܫܘܼܠܛܵܢܵܐ ܕܫܹܐܕܹ̈ܐ ܩܫܲܝ̈ܵܐ ܒܣܘܼܥܪ̈ܵܢܲܝܗܘܿܢ", "ܘܟܲܕܼܢܘܼܗܝ ܠܥܵܠܡܵܐ ܒܢܝܼܪܵܐ ܩܲܫܝܵܐ ܕܓܼܘܼܕܵܦܲܝ̈ܗܘܿܢ ܀", ":ܙܥ݂ܲܪ ܠܹܗ ܓܲܒܵܐ ܕܲܡܫܲܡܫܵܢܹ̈ܐ ܕܙܲܕܲܝܼܩܘܼܬܼܵܐ", "ܘܐܲܡܝܼܢ ܟܠܢܵܫ ܦܵܠܲܚ ܐܲܪܥܵܐ ܕܠܵܐ ܩܘܼܛܵܥܵܐ ܀", ":ܕܲܠܝܼܠܝܼܢ ܛܵܒܼ ܪ̈ܵܚܡܲܝ ܗܸܪܓܵܐ ܕܪ̈ܘܼܚܵܢܝܵܬܼܵܐ", "ܘܠܲܝܬܿ ܡܸܢܝܵܢܵܐ ܠܪ̈ܵܚܡܲܝ ܚܘܼܒܵܐ ܕܐܲܪ̈ܥܵܢܝܵܬܼܵܐ ܀", ":ܒܐܲܪ̈ܥܵܢܝܵܬܼܵܐ ܥܢܹܝܢ ܐܲܪ̈ܥܵܢܹܐ ܠܹܠܲܝ ܐܝܼܡܵܡ", "ܘܠܵܐ ܣܦܲܩ ܗܵܘܢܵܐ ܠܡܸܬܼܠܵܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ ܀", ":ܕܲܠܬܲܚܬܿ ܒܵܥܹ̈ܝܢ ܙܡܝܼܢܹ̈ܐ ܕܲܩܪܹܝܢ ܠܡܲܠܟܿܘܼܬܼ ܪܵܘܡ̇ܐ", "ܘܗܵܪܟܵܐ ܪܓܼܝܼܓܼܝܼܢ ܠܲܡܩܵܘܵܝܘܼ ܒܥܘܼܡܪܵܐ ܕܐܲܪܥܵܐ ܀", ":ܡ̇ܝܘܿܬܼܘܼܬܼܵܐ ܐܸܣܪܲܬ̤ ܐܸܢܘܿܢ ܒܚܲܒܼܠܹ̈ܐ ܕܚܲܫܹ̈ܐ", "ܘܗܲܢܝܼ ܠܟܼܠܢܵܫ ܒܹܝܬܼ ܐܲܣܝܼܪܹ̈ܐ ܕܡ̇ܝܘܿܬܼܘܼܬܼܵܐ ܀", ":ܠܵܐ ܐ̄ܢܵܫ ܡܲܪܓܸܿܫ ܒܩܲܫܝܘܼܬܼ ܙܲܝܢܵܐ ܕܚܵܫܘܿܫܘܼܬܼܵܐ", "ܘܠܲܝܬܿ ܕܲܡܣܲܟܸܿܐ ܠܡܸܬܼܦܲܠܵܛܘܼ ܡ̣ܢ ܩܲܫܝܘܼܬܹܗ ܀", ":ܒܥܘܼܡܪܵܐ ܫܚܝܼܩܵܐ ܕܲܡܠܹܐ ܩܸܢܛܵܐ ܪܓܼܝܼܓܼܝܼܢ ܠܲܡܦܵܫ", "ܘܠܵܐ ܡܸܬܼܝܲܐܒܼܝܼܢ ܠܗܵܘ̇ ܬܘܼܩܵܢܵܐ ܕܠܵܐ ܡܸܬܼܚܲܒܿܠ ܀", ":ܩܸܢܝܵܢ ܙܲܒܼܢܵܐ ܡܝܲܩܲܪ ܘܲܪܚܝܼܡ ܥܲܠ ܚܲܝܲܝ̈ܗܘܿܢ", "ܐܲܝܟ ܠܵܐ ܫܲܪܝܼܪ ܚܫܝܼܒܼ ܒܘܼܣܵܡܵܐ ܕܚܲܝܹ̈ܐ ܡܠܝܼܟܹ̈ܐ ܀", ":ܠܲܝܬܿ ܕܲܡܣܲܟܸܿܐ ܠܗܵܘ̇ ܣܘܼܟܵܝܵܐ ܕܲܡܠܸܐ ܛܘܼܒܹ̈ܐ", "ܘܐܸܢ ܠܵܐ ܕܡܸܠܹ̈ܐ ܗܘ̤ ܐܵܡܲ݁ܪ ܠܹܗ ܘܠܵܘ ܣܘܼܥܪ̈ܵܢܹܐ ܀", ":ܒܡܸܠܹ̈ܐ ܡܬܲܢܹܝܢ ܟܠ ܛܵܒܼܵܬܼ̈ܐ ܕܠܵܐ ܡܵܬܼܡܲܠ̈ܠܢ", "ܘܟܲܕܼ ܫܲܪܝܼܪ̈ܵܢ ܠܵܐ ܫܲܪܝܼܪ̈ܵܢ ܠܪܸ̈ܥܝܵܢܲܝܗܘܿܢ ܀", ":ܐܲܝܟ ܬܲܫܥܝܼܬܼܵܐ ܚܫܝܼܒܼ ܣܘܼܥܪܵܢܵܐ ܕܥܵܠܡܵܐ ܕܲܥܬܼܝܼܕܼ", "ܘܕܵܚܹ̇ܠ ܟܠܢܵܫ ܟܲܕܼ ܠܵܐ ܕܵܚܹ̇ܠ ܫܲܪܝܼܪܵܐܝܼܬܼ ܀", ":ܠܵܐ ܫܲܪܝܼܪ̈ܵܢ ܫܲܪܝܼܪ̈ܵܬܼܵܐ ܠܠܵܐ ܫܲܪܝܼܪܹ̈ܐ", "ܘܕܲܓܵܠܵܐܝܼܬܼ ܡܚܵܘܹܝܢ ܒܘܼܫܬܵܐ ܒܣܘܼܥܪ̈ܵܢܲܝܗܘܿܢ ܀", ":ܐܸܣܟܹܿܝܡ ܚܘܼܒܵܐ ܕܪܸܚܡܲܬܼ ܩܘܼܫܬܵܐ ܥܲܠ ܗܲܕܵܡܹ̈ܐ", "ܘܙܵܘܥܲܝ̈ ܢܲܦܫܵܐ ܓܠܹܝܢ ܘܲܡܦܲܣܹܝܢ ܒܠܵܐ ܕܲܟܼܝܘܼܬܼܵܐ ܀", ":ܦܲܓܼܪܵܐ ܡܨܲܒܿܬܼܵܐ ܐܲܝܟ ܐܝܼܠܵܢܵܐ ܕܵܛܥܝܼܢ ܦܹܐܪܹ̈ܐ", "ܘܲܒܼܪܸܥܝܵܢܵܐ ܠܲܝܬܿ ܒܹܗ ܣܓܼܘܼܠܵܐ ܕܐܲܡܝܼܢܘܼܬܼܵܐ ܀", ":ܒܛܲܪ̈ܦܹܐ ܡܗܲܒܹܿܒ̣ ܟܲܪܡܹܗ ܕܚܲܒܿܝܼܒܼܝ ܐܲܝܟ ܟܲܫܪܵܐ", "ܘܲܒܼܓܼܵܘ ܣܵܘܟܵܘ̈ܗܝ ܟܣܹܝܢ ܚܲܪ̈ܘܼܒܹܐ ܕܠܵܐ ܡܸܬܼܐܲܟܼܠܝܼܢ ܀", "ܠܣܲܬܼܘܵܐ ܕܵܡܹ̇ܐ ܙܲܒܼܢܵܐ ܕܲܡ̣ܛܵܢܝ ܥܲܡ ܐܲܪ̈ܥܵܢܹܐ:", "ܘܐܲܝܟ ܐܝܼܠܵܢܹ̈ܐ ܓܠܝܼܙܝܼܢ ܐ̄ܢܵܫܵܐ ܡ̣ܢ ܛܵܒܼܵܬܹ̈ܐ ܀", ":ܥܲܪܝܵܐ ܕܥܵܘ̣ܠܵܐ ܐܸܚܲܕܼ ܒܐܲܪܥܵܐ ܕܲܡܠܝܼܠܘܼܬܼܵܐ", "ܘܦܵܫ̣ܘ ܦܲܠܵܚܹ̈ܐ ܡ̣ܢ ܦܘܼܠܚܵܢܵܐ ܕܫܲܦܝܼܪ̈ܵܬܼܵܐ ܀", ":ܬܲܠܓܵܐ ܕܪܘܼܫܥܵܐ ܢܚܸ݂ܬܼ ܥܲܠ ܙܵܘܥܹ̈ܐ ܐܲܝܟ ܕܥܲܠ ܛܘܼܪܹ̈ܐ", "ܘܲܟܼܠܵܗ̣̇ ܠܐܘܼܪܚܵܐ ܘܠܲܝܬܿ ܕܡܗܲܠܸܟ ܨܹܝܕܼ ܟܹܐܢܘܼܬܼܵܐ ܀", ":ܪܸܚܡܲܬܼ ܟܸܣܦܵܐ ܚܒ݂ܲܛܼܵܗ̇ ܠܢܲܦܫܵܐ ܒܲܕܼܡܘܼܬܼ ܒܲܪܕܵܐ", "ܘܲܢܬ݂ܲܪܘ ܛܲܪ̈ܦܹܐ ܕܗܲܝܡܵܢܘܼܬܼܵܐ ܡ̣ܢ ܪܸܥܝܵܢܵܐ ܀", ":ܐܲܝܟ ܥܲܠܥܵܠܵܐ ܢܫܲܒܼ݂ ܣܲܢ̈ܝܵܬܼܵܐ ܒܚܲܡܵܐ ܕܗܵܘܢܵܐ", "ܘܙܵܥ ܘܐܸܬܼܒܲܠܗܝܼ ܩܹܘܒܲܪܢܹܝܛܵܐ ܝܲܨܪܵܐ ܡܗܝܼܪܵܐ ܀", ":ܡܲܫܒܼܵܐ ܩܲܫܝܵܐ ܕܲܪ̈ܓܼܝܼܠܼܵܬܼܵܐ ܢܩ݂ܲܫ ܒܲܒܼܪܝܼܬܼܵܐ", "ܘܡ̇ܛ̣ܘ ܚܘܼܫܵܒܹ̈ܐ ܕܠܵܐ ܒܢ̣ܵܘ ܫܲܦܝܼܪ ܒܸܢܝܵܢ ܚܘܼܒܵܐ ܀", ":ܥܵܠܘܿܒܼܘܼܬܼܵܐ ܫܓܲܪܬܼܵܗ̇ ܠܐܲܪܥܵܐ ܒܠܵܐ ܫܲܘܝܘܼܬܼܵܐ", "ܘܲܚܡ̣ܵܐ ܫܲܝܼܢܵܐ ܘܝܼܒܸܫܘ̣ ܪ̈ܲܚܡܹܐ ܘܓܼܵܙ ܚܵܘܣܵܢܵܐ ܀", ":ܪܸܚܡܲܬܼ ܩܘܼܫܬܵܐ ܥܸܠܲܬ̤ ܚܸܠܕܲܬ̤ ܒܓܼܵܘ ܚܘܼܫܵܒܹ̈ܐ", "ܘܐܲܝܟ ܨܲܪܨܘܼܪܵܐ ܡܚܵܬ̤ ܘܐܵܘܒܸܿܫܬܹܗ ܠܥܸܩܵܪ ܢܲܦܫܵܐ ܀", ":ܚܘܼܬܼܪܵܐ ܛܪܘܼܢܵܐ ܡ̣ܪܲܕܼ ܒܲܫܩܝܼܦܵܐ ܕܪܵܡܘܼܬܼ ܪܘܼܚܵܐ", "ܘܫܲܪܝܼ ܡܲܩܪܸܒܼ ܠܘܼܩܒܲܠ ܣܸܕܼܪܹ̈ܐ ܕܡܲܟܿܝܼܟܼܘܼܬܼܵܐ ܀", ":ܚܣܵܡܵܐ ܓܵܪܣܵܐ ܟܡܝܼܢ ܒܐܘܼܪ̈ܚܵܬܼܵܐ ܩܕܼܵܡ ܚܵܙܘܼܩܹ̈ܐ", "ܘܢܲܟܼܬܹܿܗ ܠܥܵܠܡܵܐ ܒܢܝܼܒܹ̈ܐ ܩܫܲܝܵ̈ܐ ܕܡܲܪܝܼܪܘܼܬܹܗ ܀", ":ܘܐܲܝܟ ܡ̇ܫܘܿܛܵܐ ܪܚ݂ܸܫ ܩܘܼܛܵܥܵܐ ܒܪܸܥܝܵܢ ܐ̄ܢܵܫܵܐ", "ܘܐܸܟܲܠ̣ ܦܹܐܪܹ̈ܐ ܘܐܲܬܲܪ ܛܲܪ̈ܦܹܐ ܘܦܵܫ̣ ܥܸܩܵܪܵܐ ܀", ":ܐܲܝܟ ܥܸܩܵܪܵܐ ܦܵܫ̣ ܪܸܥܝܵܢܵܐ ܕܠܵܐ ܕܘܼܒܵܪܹ̈ܐ", "ܘܩܲܠܝܼܠ ܒܲܠܚܘܼܕܼ ܩܲܝܵܡܵܐ ܒܹܗ ܚܲܝܘܼܬܼ ܚܲܝܹ̈ܐ ܀", ":ܚܪܸ݂ܒܼ ܘܐܸܬܼܝܲܒܲܫ ܟܲܪܡܵܐ ܡܠܝܼܠܵܐ ܕܣܲܬܵܘ̈ܗܝ ܕܐܵܕܼܵܡ", "ܘܕܸܿܫܘܼ݂ܗܝ ܫܹܐܕܹ̈ܐ ܒܲܥܪܝܼܪ̈ܵܝܹܐ ܐܲܝܟ ܥܵܒܼܘܿܪܹ̈ܐ ܀", ":ܠܵܐ ܦܵܫܲܬ̤ ܒܹܗ ܚܕܵܐ ܛܘܿܛܝܼܬܼܵܐ ܕܠܵܐ ܐܸܬܼܢܲܟܼܝܲܬ̤", "ܘܐܸܢܗܘ̤ ܕܦܵܫܲܬ̤ ܠܲܝܬܿ ܒܵܗ̇ ܚܲܡܪܵܐ ܕܗܲܢܝܼܐܘܼܬܼܵܐ ܀", ":ܘܵܝܠܲܢ ܕܲܠܡܵܐ ܕܵܐܹ̇ܝܢ ܥܲܡܲܢ ܡܵܪܹܐ ܟܲܪܡܵܐ", "ܘܲܡܩܲܛܪܸܓܼ ܠܵܗ̇ ܠܛܵܠܘܿܡܘܼܬܲܢ ܐܲܝܟ ܕܝܗ̄ܘܼܕܼܵܝܹ̈ܐ ܀", ":ܘܵܝܠܲܢ ܕܲܠܡܵܐ ܡܙܲܡܸܢ ܩܵܪܹܐ ܟܝܵܢܹ̈ܐ ܚܲܪ̈ܫܹܐ", "ܕܢܸܗܘܘܿܢ ܣܵܗ̈ܕܹܿܐ ܥܲܠ ܒܝܼܫܘܼܬܲܢ ܕܛܠܸܡܲܬ̤ ܚܘܼܒܹܿܗ ܀", ":ܘܵܝܠܲܢ ܢܹܐܡܲܪ ܥܲܡ ܟܵܪܘܿܙܵܐ ܢܒܼܝܼܵܐ ܕܪܘܼܚܵܐ", "ܕܲܗܘ̤ܵܘ ܐ̄ܢܵܫܵܐ ܠܸܩܛܵܐ ܕܩܲܝܛܵܐ ܐܲܝܟ ܡܵܐ ܕܲܟܼܬܼܝܼܒܼ ܀", ":ܠܲܝܬܿ ܒܹܗ ܒܟܲܪܡܲܢ ܣܓܼܘܼܠܵܐ ܕܗܲܢܝܼ ܐܲܝܟ ܕܠܲܡܹܐܟܲܠ", "ܘܠܵܐ ܒܲܟܵܪܬܵܐ ܕܢܸܬܼܒܲܝܲܐ ܒܵܗ̇ ܪܸܡܙܵܐ ܕܢܲܨ̣ܒܹܿܗ ܀", ":ܐܵܡܲ݁ܪ ܡ̇ܪܹܝܢ ܐܲܝܟ ܒܲܪܬܼ ܩܵܠܵܐ ܕܢܒܼܝܼܘܼܬܼܵܐ", "ܕܐܸܒܲܕܼ ܚܲܣܝܵܐ ܘܠܲܝܬܿ ܬܘܼܒܼ ܕܲܬܼܪܝܼܨ ܒܲܒܼܢܲܝ̈ܢܵܫܵܐ ܀", "ܒܠܸܒܿܗܘܿܢ ܢܸܟܼܠܵܐ ܘܲܒܼܣܸܦ̈ܘܵܬܼܗܘܿܢ ܟܲܕܵܒܼܘܼܬܼܵܐ:", "ܘܐܲܝܟ ܨܲܝܵܕܹ̈ܐ ܛܵܡ̇ܪܝܼܢ ܦܲܚܹ̈ܐ ܒܠܸܫܵܢܲܝ̈ܗܘܿܢ ܀", ":ܩܢܹܐ ܫܘܼܠܛܵܢܵܐ ܡܲܚܨܸܦ ܫܵܐܹ̇ܠ ܥܵܘܵ݁ܠܵܐܝܼܬܼ", "ܘܐܵܦ ܕܲܝܵܢܵܐ ܡܲܣܓܸܿܐ ܬܵܒܼܵܥ̇ ܚܲܪܡܵܢܵܐܝܼܬܼ ܀", ":ܪܲܒܵܐ ܡܡܲܠܸܠ ܐܲܝܟ ܨܸܒܼܝܵܢܹܗ ܘܠܵܐ ܡܸܬܼܟܲܚܲܕܼ", "ܘܐܲܝܟ ܠܵܐ ܐ̄ܢܵܫܵܐ ܚܫܝܼܒܼܝܼܢ ܐ̄ܢܵܫܵܐ ܠܪܵܡܘܼܬܼ ܪܘܼܚܹܗ ܀", ":ܐܲܝܢܵܐ ܕܡܲܠܸܦ ܒܚܘܼܬܼܪܵܐ ܡܲܠܸܦ ܘܠܵܘ ܡ̣ܢ ܞܘܼܒܵܐ", "ܘܐܲܝܢܵܐ ܕܝܵܠܹ̇ܦ ܒܪܸܚܡܲܬܸ ܕܲܪܓܼܵܐ ܚܦܝܼܛ ܨܹܝܕܼ ܪܲܒܹܿܗ ܀", ":ܠܵܐ ܡܲܠܦܵܢܵܐ ܚܵܢܹ̇ܐ ܠܢܝܼܫܵܐ ܕܪܲܒܵܐ ܡܫܝܼܚܵܐ", "ܘܠܵܘ ܝܵܠܘܿܦܵܐ ܪܵܕܹܐ ܒܛܲܟܼܣܵܐ ܕܬܲܠܡܝܼܕܘܼܬܼܵܐ ܀", ":ܥܲܡܘܼܛ ܢܘܼܗܪܵܐ ܕܪܲܒܵܢܘܼܬܼܵܐ ܨܼܝܕ ܬܲܠܡܝܼܕܹ̈ܐ", "ܘܦܲܟܿܝܼܗ ܛܲܥܡܵܐ ܕܬܲܠܡܝܼܕܘܼܬܼܵܐ ܒܦܘܼܡ ܪ̈ܲܒܢܹܐ ܀", ":ܡܸܠܹ̈ܐ ܡܲܠܸܦ ܪܲܒܵܐ ܚܬܼܝܼܪܵܐ ܘܠܵܘ ܣܘܼܥܪ̈ܵܢܹܐ", "ܘܡܸܠܹ̈ܐ ܫܡܲ݁ܥ ܐܵܦ ܬܲܠܡܝܼܕܼܵܐ ܘܠܵܘ ܣܘܼܟܵܠܵܐ ܀", ":ܒܥܲܝܢܲܝ̈ ܒܸܣܪܵܐ ܡܲܗܓܹܿܐ ܠܫܲܒܼܪܹ̈ܐ ܒܡܸܠܲܝ̈ ܪܘܼܚܵܐ", "ܘܲܠܗܲܕܵܡܹ̈ܐ ܡܚܵܘܸܐ ܚܲܝܠܹ̈ܐ ܕܲܣܬܼܝܼܪ̈ܵܬܼܵܐ ܀", ":ܚܵܐܲ݁ܪ ܒܸܣܪܵܐ ܒܸܣܪܵܢܵܐܝܼܬܼ ܒܪ̈ܘܼܚܵܢܝܵܬܼܵܐ", "ܘܐܲܝܟ ܛܸܠܵܠܵܐ ܚܫܝܼܒܼ ܒܘܼܕܵܩܵܐ ܕܲܥܬܼܝܼ̈ܕܵܬܼܵܐ ܀", ":ܒܪ̈ܓܼܫܲܝ ܦܲܓܼܪܵܐ ܥܢܸܐ ܒܲܪܢܵܫܵܐ ܒܲܕܼܠܵܐ ܪܸ̈ܓܼܫܹܐ", "ܘܐܲܝܟ ܕܲܒܼܚܸܠܡܵܐ ܦܵܗܹ̇ܐ ܒܐ̄ܪ̈ܵܙܹܐ ܐܲܠܵܗܵܝܹ̈ܐ ܀", ":ܠܚܸܠܡܵܐ ܕܵܡܹ̇ܐ ܫܪܵܪܵܐ ܒܕܼܵܪܲܢ ܟܲܕܼ ܡܸܬܿܬܿܢܹܐ", "ܘܲܟܼܒܲܪ ܫܲܪܝܼܪ ܚܸܠܡܵܐ ܠܣܲܟܼܠܹ̈ܐ ܝܼܬܿܝܼܪ ܡܸܢܹܗ ܀", ":ܫܲܪܝܼܪ ܚܸܠܡܵܐ ܠܠܵܐ ܫܲܪܝܼܪܹ̈ܐ ܘܟܲܕ ܛܵܒܼ ܕܲܓܵܠ", "ܘܣܵܘ̇ܚܝܼܢ ܠܐܘܼܪܥܹܗ ܟܲܕܼ ܡܸܬܿܬܿܢܹܐ ܛܵܒܼ ܡ̣ܢ ܩܘܼܫܬܵܐ ܀", ":ܩܵܥܑܹ̇ܐ ܩܘܼܫܬܵܐ ܒܲܟܼܬܼܝܼ̈ܒܼܵܬܼܵܐ ܘܠܵܐ ܐ̄ܢܵܫ ܨܵܐܹ̇ܬܼ", "ܘܨܵܠܝܵܐ ܐܸܕܼܢܵܐ ܕܐܲܪ̈ܥܵܢܵܝܹܐ ܠܡܸܫܡܲܥ ܕܐܲܪܥܵܐ ܀", ":ܐܲܡܝܼܢ ܪܵܗܹ̇ܛ ܒܹܝܬܼ ܐܵܬܼ̈ܘܵܬܼܵܐ ܗܘ̤ ܒܲܠܚܘܿܕܵܘܗܝ", "ܘܣܲܓܿܝܼ ܟܸܢܫܵܐ ܕܪ̈ܕܝܼܝ ܒܐܘܼܪܚܵܐ ܦܬܼܝܼܬܼܵܐ ܕܥܵܘ̣ܠܵܐ ܀", ":ܢܲܗܝܼܪ ܕܸܠܩܹܗ ܛܵܒܼ ܡ̣ܢ ܫܸܡܫܵܐ ܠܚܵܙܝܲ̈ ܫܲܦܝܼܪ", "ܘܲܠܚܸܫܘܿܟܹ̈ܐ ܪܚܝܼܡ ܚܸܫܘܿܟܼܵܐ ܛܵܒ̣ ܡ̣ܢ ܢܘܼܗܪܹܗ ܀", ":ܪܓܼܝܼܓܼ ܥܸܢܝܵܢܹܗ ܛܵܒܼ ܡ̣ܢ ܕܲܗܒܼܵܐ ܘܡܲܪܓܵܢܝܵܬܼܵܐ", "ܘܪ̈ܵܓܲܝ ܟܸܣܦܵܐ ܐܵܦܠܵܐ ܕܐܝܼܬܼܵܘܗܝ ܪܓܼܝܼܫܝܼܢ ܡܸܡܬܼܘܿܡ ܀", ":ܚܠܸܐ ܡ̣ܢ ܕܸܒܼܫܵܐ ܘܟܲܟܵܪܝܼܬܼܵܐ ܠܚܸܟܵܐ", "ܘܥܲܠ ܥܵܘܵܠܹܐ ܡܲܪܝܼܪ ܫܸܩܝܹܗ ܘܠܵܐ ܡܸܬܼܩܲܒܲܠ ܀", ":ܠܪ̈ܵܚܡܲܝ ܚܘܼܒܹܿܗ ܪܚܝܼܡ ܥܸܢܝܵܢܹܗ ܘܗܲܢܝܼ ܐܘܼܟܼܠܹܗ", "ܘܥܲܠ ܛܵܠܘܿܡܹ̈ܐ ܩܫܹܐ ܐܵܦ ܫܲܪܒܹܿܗ ܟܲܕܼ ܡܸܬܼܡܲܠܲܠ ܀", ":ܢܒܼܝܼܵܐ ܩܵܥܹ̇ܐ ܕܝܲܩܝܼܪ ܡ̣ܢ ܟܠ ܘܲܚܠܸܐ ܡ̣ܢ ܟܠ", "ܘܥܲܠ ܦܲܪܝܼܗܹ̈ܐ ܦܲܟܿܝܼܗ ܛܲܥܡܹܗ ܘܫܝܼܛ ܥܵܢܝܵܢܹܗ ܀", "ܕܵܘܝܼܕܼ ܩܲܒܸܿܠ ܕܢܸܛܲܪ ܡܸܠܵܘ̈ܗܝ ܒܲܙܗܝܼܪܘܼܬܼܵܐ:", "ܘܥܲܛܠܲܝ̈ ܠܸܒܵܐ ܥܪܲܩܘ̣ ܡ̣ܢ ܨܹܐܕܼܵܘܗܝ ܡ̣ܢ ܒܝܼܫܵܐ ܀", ":ܒܝܼܫܵܐ ܚܲܫܒ̣ܿܘܼܗܝ ܐ̄ܢܵܫܵܐ ܒܝܼܫܹ̈ܐ ܠܥܸܢܝܵܢ ܩܘܼܫܬܵܐ", "ܘܐܲܝܟ ܕܡ̣ܢ ܣܲܡܵܐ ܕܥܲܙܝܼܙ ܪܹܚܝܹܗ ܓܥ݂ܲܨܘ ܡ̣ܢ ܫܸܩܝܹܗ ܀", ":ܒܟܹܐܒܹ̈ܐ ܩ̈ܫܲܝܵܐ ܕܲܪ̈ܓܼܝܼܓܼܵܬܼܵܐ ܪܡܹܝܢ ܡ̇ܝܘܿܬܹ̈ܐ", "ܥܲܠ ܗܵܝ̇ ܩܲܫܝܵܐ ܡܸܠܲܬܼ ܩܘܼܫܬܵܐ ܥܲܠ ܟܹܐܒܲܝ̈ܗܘܿܢ ܀", ":ܠܲܟܼܪܝܼܗ ܦܲܓܼܪܵܐ ܕܵܡܹ̇ܝܢ ܐ̄ܢܵܫܵܐ ܟܪ̈ܝܼܗܲܝ ܢܲܦܫܵܐ", "ܕܩܲܢܝܼܛ ܕܢܸܓܼܠܸܐ ܥܲܣܩܘܼܬܼ ܟܹܐܒܹܗ ܠܐܵܣܵܘ̈ܬܼܵܐ ܀", ":ܡܸܩܢܲܛ ܩܵܢ̇ܛܝܼܢ ܐܵܦ ܚܲܛܵܝܹ̈ܐ ܥܲܠ ܚܵܘ̈ܒܲܝܗܘܿܢ", "ܘܠܵܐ ܡܸܬܼܩܲܪܒܼܝܼܢ ܠܲܬܼܪܲܥ ܩܘܼܫܬܵܐ ܐܵܣܝܵܐ ܕܡܲܓܵܢ ܀", ":ܡܸܒܿܗܲܬܼ ܒܵܗ̇ܬܿܝܼܢ ܕܲܢܚܵܘܘܿܢܵܝܗܝ ܠܟܹܐܒܼܵܐ ܕܲܒܼܗܘܿܢ", "ܘܠܵܐ ܡܸܬܼܒܲܝܢܝܼܢ ܕܟܹܐܒܼܵܐ ܕܲܥܬܸ̣ܩ ܥܣܸܩ ܚܘܼܠܡܵܢܹܗ ܀", ":ܒܠܑܵܐ ܝܼܕܲܥܬܼܵܐ ܡܟܲܣܹܝܢ ܫܘܼܚܢܹ̈ܐ ܕܣܘܼܥܪ̈ܵܢܲܝܗܘܿܢ", "ܘܠܵܐ ܡܸܬܼܒܲܩܹܝܢ ܕܒܼܵܬܲܪ ܡ̇ܘܬܵܐ ܠܲܝܬܿ ܚܘܼܠܡܵܢܵܐ ܀", ":ܡܸܛܥܵܐ ܛܵܥܹ̇ܝܢ ܒܣܲܒܼܪܵܐ ܕܪ̈ܲܚܡܹܐ ܕܚܵܢ̇ܝܼܢ ܡܲܓܵܢ", "ܘܠܵܐ ܡܸܣܬܲܟܿܠܝܼܢ ܕܐܸܢ ܐܝܼܬܼ ܪ̈ܲܚܡܹܐ ܐܵܦ ܟܹܐܢܘܼܬܼܵܐ ܀", ":ܕܐܝܼܬܼ ܗ̄ܘ̣ ܪ̈ܲܚܡܹܐ ܗ̄ܘ̣ ܠܵܟ ܐܘܿ ܒܲܪܢܵܫܵܐ", "ܡ̇ܕܹܝܢ ܩܲܒܸܿܠ ܕܐܝܼܬܼ ܟܹܐܢܘܼܬܼܵܐ ܕܠܵܐ ܡܸܙܕܲܟܼܝܵܐ ܀", ":ܐܸܢܗܘ̤ ܕܙܵܟܹ̇ܝܢ ܪ̈ܲܚܡܹܐ ܒܕܝܼܢܵܐ ܠܲܝܬܿ ܟܹܐܢܘܼܬܼܵܐ", "ܘܐܸܢ ܟܹܐܢܵܐܝܼܬܼ ܕܵܐܹ̇ܢ ܟܹܐܢܵܐ ܠܲܝܬܿ ܚܵܘܣܵܢܵܐ ܀", ":ܐܸܢܗܘ̤ ܕܟܹܐܢܵܐ ܗ̄ܘ̣ ܢܩܲܒܸܿܠ ܡ̇ܕܹܝܢ ܕܟܹܐܝܢ ܒܘܼܚܪܵܢܹܗ", "ܘܢܹܐܠܲܦ ܫܲܦܝܼܪ ܕܟܹܐܢܵܐ ܘܛܵܒܼܵܐ ܠܵܘ ܫܝܼܥܵܐܝܼܬܼ ܀", ":ܕܟܹܐܝܢ ܒܵܪܘܿܝܵܐ ܫܲܦܝܼܪ ܡ̇ܘܕܸܿܐ ܟܠ ܕܲܥܒܼܝܼܕܼܵܐ ܗ̄ܘ̣", "ܘܕܲܡܪܲܚܡܵܢܵܐ ܗ̄ܘ̣ ܣܵܗܹ̇ܕܼ ܚܘܼܒܹܿܗ ܕܲܠܘܵܬܼ ܓܸܢܣܲܢ ܀", ":ܦܵܪܘܿܫܵܐܝܼܬܼ ܘܵܠܹ̇ܐ ܕܢܸܩܪܹܝܘܗܝ ܟܹܐܢܵܐ ܘܛܵܒܼܵܐ", "ܕܛܵܒܼ ܠܲܕܿܬܼܵܐܹ̇ܒܼ ܘܟܹܐܝܢ ܟܲܕܼ ܬܵܒܲܥ̇ ܠܲܕܠܵܐ ܬܵܐܹ̇ܒܼ ܀", ":ܠܲܢ ܗ̄ܘ̣ ܓܲܠܝܵܐ ܕܝܲܨܪܲܢ ܫܲܠܝ̣ܛ ܥܲܠ ܬܲܪ̈ܬܲܝܗܹܝܢ", "ܘܐܸܢ ܫܵܦܲ݁ܪ ܠܹܗ ܡܫܲܚܠܸܦ ܢܸܓܼ̈ܕܲܐ ܠܘܵܬܼ ܚܵܘܣܵܢܵܐ ܀", ":ܘܐܸܢ ܒܹܗ ܣܝܼܡܵܐ ܣܝܼܡܲܬܼ ܓܲܙܹ̈ܐ ܕܚܲܝܹ̈ܐ ܘܡ̇ܘܬܵܐ", "ܠܡܵܢ ܡܸܬܼܥܲܕܲܠ ܝܲܨܪܲܢ ܒܝܼܫܵܐ ܡܲܪܵܚܵܐܝܼܬܼ ܀", ":ܝܲܨܪܲܢ ܐܲܚܝܼܕ ܬܪܲܥ ܡܲܠܟܿܘܼܬܼܵܐ ܐܸܢ ܨܵܒܹ̇ܝܢܲܢ", "ܘܗܘ̤ܝܘܼ ܕܡܲܥܸܠ ܘܗܘ̤ܝܘܼ ܕܡܲܦܸܩ ܐܲܝܟ ܨܸܒܼܝܵܢܹܗ ܀", ":ܐܵܦ ܗܵܘ̇ ܩܵܠܵܐ ܕܕܲܪܫܵܗ̇ ܠܐܘܼܪܚܵܐ ܕܡܲܠܟܿܘܼܬܼ ܪܵܘܡ̇ܐ", "ܩ̣ܥܵܐ ܕܡܲܠܟܿܘܼܬܑܼܵܐ ܠܓܼܵܘ ܡ̣ܢ ܐ̄ܢܵܫܵܐ ܗ̄ܝܸ ܘܲܒܼܗܘܿܢ ܫܲܪܝܵܐ ܀", ":ܘܐܸܢ ܡܲܠܟܿܘܼܬܼܵܐ ܡܲܠܝܲܬܼ ܚܲܝܹ̈ܐ ܒܐ̄ܢܵܫܵܐ ܫܲܪܝܵܐ", "ܠܲܝܬܿ ܟܹܝܬܼ ܕܲܣܟܲܠ ܡ̣ܢ ܒܲܪܢܵܫܵܐ ܕܣܵܢܹ̇ܐ ܚܲܝܵܘ̈ܗܝ ܀", "ܐܲܝܟܲܢ ܠܵܐ ܗ̄ܘ̣ܵܐ ܣܵܢܹ̇ܐ ܠܚܲܝܵܘ̈ܗܝ ܣܵܢܹ̇ܐ ܫܪܵܪܵܐ:", "ܕܫܵܒ̇ܩ ܐܘܼܪܚܵܐ ܕܪܲܗܒܼܘܿܢ ܚܲܝܹ̈ܐ ܘܪܵܕܹܐ ܒܬܼܵܘܫܵܐ ܀", ":ܠܘܼܩܒܲܠ ܝܲܨܪܹܗ ܘܠܘܼܩܒܲܠ ܩܘܼܫܬܵܐ ܩܵܐܹ̇ܡ ܐ̄ܢܵܫܵܐ", "ܕܟܲܕܼ ܝܵܕܼܘܿܥܵܐ ܗ̄ܘ̣ ܛܵܠܹ̇ܡ ܗܘ̤ ܠܹܗ ܘܠܲܡܬܲܩܢܵܢܹܗ ܀", ":ܛܠܘܼܡܝܵܐ ܪܲܒܵܐ ܛܠܲܡ̣ܘ ܡ̇ܝ̈ܘܿܬܹܐ ܠܚܲܝܹ̈ܐ ܕܲܒܼܗܘܿܢ", "ܕܫܵܛܘ̣ ܢܵܡܘܿܣܵܐ ܕܣܵܡ̣ ܒܵܪܘܿܝܵܐ ܠܛܘܼܟܵܣܲܝ̈ܗܘܿܢ ܀", ":ܫܒܲܩ̣ܘ ܦܘܼܩܕܵܢܵܐ ܕܪܲܡܪܸܡ ܐܸܢܘܿܢ ܠܥܸܠ ܡ̣ܢ ܟܠܵܐ", "ܘܲܪܚܸܡ̣ܘ ܚܘܼܒܵܐ ܕܐܵܟܹ̇ܠܩܲܪܨܵܐ ܕܨܲܥܲܪ ܐܸܢܘܿܢ ܀", ":ܐܲܫܝܼܛܘ ܠܲܫܡܵܐ ܕܝܲܩܲܪ ܐܸܢܘܿܢ ܒܲܫܒܼܝܼ̈ܚܵܬܹܗ", "ܝܲܗ̣̄ܒܼܘ ܐܝܼܩܵܪܵܐ ܕܫܸܡ ܪܲܒܿܘܼܬܼܵܐ ܠܲܕܼܠܵܐ ܐܲܠܵܗ ܀", ":ܕܵܫܘ̣ ܢܵܡܘܿܣܵܐ ܢܘܼܗܪܵܐ ܘܡܸܠܚܵܐ ܐܵܦ ܗܲܕܿܝܼܐܵܐ", "ܕܕܼܵܪܹܫ ܐܘܼܪܚܵܐ ܘܡܲܩܢܸܐ ܛܲܥܡܵܐ ܘܡܲܢܗܲܪ ܗܵܘܢܵܐ ܀", ":ܬܪܲܥ̣ܘ ܦܘܼܩܕܵܢܵܘ̈ܗܝ ܫܘܼܪܵܐ ܪܵܡ̇ܐ ܕܒܲܦܲܝ̈ ܥܵܘ̣ܠܵܐ", "ܘܥ݂ܲܠ ܚܲܝ̈ܘܵܬܼܵܐ ܥܝܵܕܹ̈ܐ ܒܝܼܫܹ̈ܐ ܘܚܲܒܸܿܠܘ ܦܹܐܪ̈ܵܘܗܝ ܀", ":ܥܪ̈ܵܕܹܐ ܘܕܒܹ̈ܐ ܘܐܲܪ̈ܝܵܘܵܬܼܵܐ ܙܢܲܝ̈ ܒܝܼ̈ܫܵܬܼܵܐ", "ܣܥ̣ܵܘ ܥܲܠ ܟܲܪܡ̇ܐ ܢܵܡܘܿܣܵܝܵܐ ܕܦܘܼܠܚܵܢ ܐ̄ܢܵܫܵܐ ܀", ":ܒܵܩܹ̈ܐ ܘܩܲܡܨܹ̈ܐ ܐܵܦ ܕܲܒܵܒܹ̈ܐ ܪ̈ܲܚܫܵܐ ܫܝܼܛܵܐ", "ܟܢܲܫܘ̣ ܥܲܠ ܛܲܪ̈ܦܵܘܗܝ ܘܐܲܬܲܪܘ ܦܹܐܪ̈ܘܗܝ ܘܒܲܕܲܪܘ ܐܸܒܹܿܗ ܀", ":ܒܲܕܼܡܘܼܬܼ ܪ̈ܲܚܫܵܐ ܪܚܸܫܘ̣ ܚܘܼܫܵܒܹ̈ܐ ܒܲܥܪܝܼܪ̈ܵܝܐ", "ܘܲܣܒ݂ܲܟܼܘ ܘܲܡ̣ܛܵܘ ܠܪܵܘܡ̇ܐ ܪܲܒܵܐ ܕܢܵܡܘܣ ܪܘܼܚܵܐ ܀", ":ܦܲܓܼܪܵܐ ܘܢܲܦܫܵܐ ܦ̣ܩܲܪܘ ܘܐܸܫܬܲܚܝܲܢܘ ܒܲܪ̈ܓܼܝܼܓܼܵܬܼܵܐ", "ܘܠܵܐ ܐܸܬܼܒܲܩܝܼܘ ܒܲܫܟܼܝܼܪ̈ܵܬܲܐ ܕܪܸ̈ܥܝܵܢܲܝܗܘܿܢ ܀", ":ܟܪܘܿܡ̇ܐ ܕܟܲܠܒܵܐ ܩܢܵܬ̤ ܙܵܢܝܘܼܬܼܵܐ ܠܘܼܩܒܲܠ ܩܘܼܫܬܵܐ", "ܘܲܟܼܡܵܐ ܕܟܼܵܐܹ̇ܐ ܒܙܲܠܝܼܠܘܼܬܼܵܗ̇ ܗܝ̤ ܐܲܝܟ ܕܐܝܼܬܹܝܗ̇ ܀", ":ܓܲܢܵܒܲܘܼܬܼܵܐ ܠܸܒܼܟܲܬ̤ ܚܘܼܨܦܵܐ ܕܕܹܐܒܼܵܐ ܝܲܥܢܵܐ", "ܘܪܸܒܿܘܿ ܩܵܠܵܝܼ̈ܢ ܐܸܢ ܩܵܥܹ̇ܝܢ ܒܵܗ̇ ܠܵܐ ܡܸܬܼܟܲܚܕܼܵܐ ܀", ":ܚܣܵܡܵܐ ܦܲܩܪܵܐ ܕܡ̇ܘܠܸܕܼ ܩܸܛܠܵܐ ܦܩ݂ܲܪ ܐܲܝܟ ܐܲܪܝܵܐ", "ܘܐܲܪܝܼܡ ܩܵܠܹܗ ܥܲܠ ܕܲܝܵܢܹܐ ܘܠܘܼܚܵܡܲܝ̈ܗܘܿܢ ܀", ":ܥܵܠܘܿܒܼܘܼܬܼܵܐ ܗܘ̤ܵܬܼ ܐܲܝܟ ܕܸܒܵܐ ܟܪܘܿܡܬܼܵܢܝܼܬܼܵܐ", "ܘܲܟܼܡܵܐ ܕܫܵܬܼ̇ܝܵܐ ܕܡ̇ܐ ܕܲܥܠܝܼܒܹ̈ܐ ܬܘܼܒܼ ܡܸܬܼܠܲܗܩܵܐ ܀", ":ܪܸܚܡܲܬܼ ܡܸܣܦܵܐ ܛܸܡܪܲܬ̤ ܦܲܚܹ̈ܐ ܒܝܲܡܵܐ ܘܚܲܒܼܫܑܵܐ", "ܘܨܵܕܲܬ̤ ܥܲܡܡܹ̈ܐ ܘܲܡܕܼܝܼ̈ܢܵܬܼܵܐ ܠܓܼܵܘ ܡ̣ܢ ܥܘܼܒܵܗ̇ ܀", ":ܪܸܚܡܲܬܼ ܫܘܼܒܼܚܵܐ ܣܸܟܼܪܲܬ̤ ܐܸܕܢܹܝ̈ܗ̇ ܡ̣ܢ ܒܘܼܝܵܢܵܐ", "ܘܐܲܝܟ ܐܵܟܹܕܢܵܐ ܫܵܛܲܬ̤ ܚܲܝܠܵܐ ܕܲܒܼܓܼܵܘ ܣܸܦܪܹ̈ܐ ܀", "ܕܲܓܵܠܘܼܬܼܵܐ ܒܲܪܬܹܗ ܕܒܼܝܼܫܵܐ ܕܝܲܠܕܹܵܗ̇ ܒܲܥܕܹܢ:", "ܥܒܲܪܬܹܗ ܠܐܲܒܼܘܼܗ̇ ܒܐܘܼܡܵܢܘܼܬܼܵܐ ܕܡܹܐܟܲܠ ܩܲܪܨܵܐ ܀", ":ܠܬܲܥܠܵܐ ܕܵܡ̇ܝܵܐ ܒܲܗ̈ܦܵܟܵܬܼܵܐ ܕܲܓܵܠܵܬܼ̈ܐ", "ܘܐܲܝܟ ܕܲܒܼܢܸܩܥܹ̈ܐ ܚܵܠ̇ܕܵܐ ܒܐܲܪܥܵܐ ܕܠܵܐ ܬܸܬܼܦܲܪܣܸܐ ܀", ":ܚܘܼܬܼܪܵܐ ܥܪܵܕܼܵܐ ܕܪܵܕܹܐ ܒܚܘܼܪܒܵܐ ܕܠܵܐ ܒܘܼܝܵܢܵܐ", "ܡ̣ܪܲܕܼ ܡ̣ܢ ܢܝܼܪܵܐ ܕܡܲܟܿܝܼܟܼܘܼܬܼܵܐ ܡܫܲܝܢܲܬܼ ܐ̄ܢܵܫܵܐ ܀", ":ܪܲܒܿܘܼܬܼ ܟܲܪܣܵܐ ܫܝܘܿܠ ܒܵܠܲܥܬܼܵܐ ܕܠܵܐ ܡܸܬܼܡܲܠܝܵܐ", "ܒܠܲܥܬܹ̣ܗ ܠܥܵܠܡܵܐ ܘܠܵܐ ܐܸܬܼܝܲܕܼܥܲܬ̤ ܕܐܸܟܼܠܲܬ̤ ܡܸܕܹܿܡ ܀", ":ܪܸܛܢܵܐ ܡܢܝܼܢܵܐ ܕܫܝܼܛ ܒܲܚܙܵܬܹܗ ܘܒܼܝܼܫ ܚܘܼܒܵܠܹܗ", "ܥܒ݂ܲܪ ܥܲܠ ܚܲܩܠܵܐ ܕܦܵܪܘܿܫܘܼܬܼܵܐ ܘܚܲܒܸܿܠ ܦܹܐܪܸ̈ܝܗ̇ ܀", ":ܚܸܡܬܼܵܐ ܣܸܦܲܬ̤ ܒܲܕܼܡܘܼܬܼ ܢܘܼܪܵܐ ܒܥܵܒܼܵܐ ܕܢܲܦܫܵܐ", "ܘܝܼܩܸܕܼܘ ܐܲܟܲܚ̄ܕܼ ܪ̈ܲܓܼܫܹܐ ܘܙܵܘܥܹ̈ܐ ܒܚܲܡܝܼܡܘܼܬܼܵܗ̇ ܀", ":ܐܲܝܟ ܕܲܒܼܢܘܼܪܵܐ ܚ̣̄ܩܸܕܼ ܘܐܸܣܬܲܝܲܛ ܫܲܦܝܼܪ̈ܵܬܼܵܐ", "ܘܠܵܐ ܦܵܫ̣ ܦܹܐܪܵܐ ܕܗܲܢܝܼܬܘܼܬܼܵܐ ܒܟܲܪܡܵܐ ܕܐ̄ܢܵܫܵܐ ܀", ":ܐܲܝܟ ܚܲܝ̈ܘܵܬܼܵܐ ܥܲܠܘ̣ ܚܘܼ̈ܬܼܚܵܬܹܐ ܠܓܼܵܘ ܕܲܝܵܢܵܐ", "ܘܐܸܟܲܠܘ̣ ܦܹܐܪ̈ܵܘܗܝ ܘܫܲܒܼܩ̣ܘܼܗܝ ܥܲܪܛܸܠ ܐܲܝܟ ܕܲܒܼܣܲܬܼܘܵܐ ܀", ":ܣܲܬܼܘܵܐ ܩܲܫܝܵܐ ܕܲܪ̈ܓܼܝܼܓܼܵܬܼܵܐ ܢܓܲܪ ܒܲܒܼܪܝܼܬܼܵܐ", "ܘܲܒܼܛܸܠ ܥܵܠܡܵܐ ܡ̣ܢ ܦܘܼܠܚܵܢܵܐ ܪܘܼܚܵܢܵܝܵܐ ܀", ":ܚܸܫܟܵܐ ܕܛܘܼܥܝܲܝ ܠܸܠܝܵܐ ܕܲܬܼܪܹܝܢ ܥܠܲܒ̣ ܠܲܫܪܵܪܵܐ", "ܘܲܣܠܸܩ ܙܹܐܦܵܐ ܠܕܲܪܓܼܵܐ ܪܵܡܵܐ ܠܥܸܠ ܡ̣ܢ ܩܘܼܫܬܵܐ ܀", ":ܐܲܝܟ ܐܝܼܡܵܡܵܐ ܕܝܲܪ̈ܝܲܚ ܣܲܬܼܘܵܐ ܙܥܲܪ ܛܵܒܼܵܬܼ̈ܐ", "ܘܐܲܝܟ ܪܲܒܿܘܼܬܼܵܐ ܕܠܲܝ̈ܠܵܘܵܬܼܵܐ ܥܫܸ݂ܢ ܒܝܼ̈ܫܵܬܼܵܐ ܀", ":ܠܲܝܬܿ ܒܹܗ ܒܕܼܵܪܲܢ ܕܘܼܡܝܵܐ ܕܩܲܝܛܵܐ ܒܦܘܼܠܚܵܢ ܚܲܝܹ̈ܐ", "ܘܠܲܝܬܿ ܕܲܡܥܲܙܸܐ ܩܕܼܵܡ ܚܘܼ̈ܬܼܵܚܵܬܹܐ ܐܲܝܟ ܕܲܒܼܚܘܼܡܵܐ ܀", ":ܐܲܝܟ ܕܲܒܼܣܲܬܼܘܵܐ ܚܒܼܝܼܫ ܪܸܥܝܵܢܵܐ ܒܗܲܝܟܲܠ ܦܲܓܼܪܵܐ", "ܘܲܡܥܵܘܸܟ ܠܵܗ̇ ܠܟܲܫܝܼܪܘܼܬܹܗ ܥܲܪܝܵܐ ܕܥܵܘ̣ܠܵܐ ܀", ":ܒܥܵܒܼܘܿܪ̈ܝܵܬܼܵܐ ܩܲܝܛܵܐ ܗܲܢܝܼ ܠܐܲܪ̈ܥܵܢܵܝܹܐ", "ܘܒܲܥܬܼܝܼ̈ܕܼܵܬܼܵܐ ܒܣܲܬܼܘܵܐ ܟܡܝܼܪܵܐ ܡܢܵܚܝܼܢ ܠܲܡܦܵܫ ܀", ":ܠܦܠܚܵܢ ܥܵܘ̣ܠܵܐ ܙܥܘܿܪ ܫܘܼܚܠܵܦܵܐ ܕܝܲܪ̈ܚܲܝ ܫܲܢ̄ܬܵܐ", "ܘܲܠܕܘܼܪܵܫܵܐ ܕܙܲܕܼܝܼܩܘܼܬܼܵܐ ܘܠܵܐ ܚܲܕܼ ܝܵܘܡܵܐ ܀", ":ܒܲܫܟܼܝܼܪ̈ܵܬܼܵܐ ܩܲܝܛܵܐ ܘܣܲܬܼܘܵܐ ܘܠܵܐ ܐ̄ܢܵܫ ܡܲܡܐܸܢ", "ܘܲܒܼܬܲܩ̈ܢܵܬܼܵܐ ܦܸܠܓܿܘܼܬܼ ܝܵܘܡ̇ܐ ܘܣܲܓܿܝܼ ܪܸܛܢܵܐ ܀", ":ܡ̇ܙܘܿܢ ܙܲܒܼܢܵܐ ܠܲܝܬܿ ܣܲܒܼܥܘܼܬܼܵܐ ܠܲܡܟܲܢܵܫܘܼ", "ܘܩܹܢܝܵܢ ܚܲܝܹ̈ܐ ܟܣܸܐ ܥܸܢܝܵܢܹܗ ܐܲܝܟ ܝܲܬܿܝܼܪܵܐ ܀", ":ܐܲܝܟ ܝܲܬܿܝܼܪܵܐ ܚܫܝܼܒܼ ܥܲܠ ܣܲܟܼܠܹ̈ܐ ܥܸܢܝܵܢ ܪܘܼܚܵܐ", "ܘܐܲܝܟ ܕܲܒܼܠܸܠܝܵܐ ܫܠܹܝܢ ܘܲܒܼܗܝܼܠܝܼܢ ܡ̣ܢ ܛܵܒܼܵܬܹ̈ܐ ܀", ":ܐܲܝܟ ܕܲܒܼܫܸܢܬܼܵܐ ܛܲܒܿܝܼܥ ܦܲܓܼܪܵܐ ܥܲܡ ܪܸܥܝܵܢܵܐ", "ܘܠܵܐ ܡܸܬܿܬܿܥܝܼܪܝܼܢ ܠܩܵܠ ܟܘܼܘܵܢܵܐ ܕܡܲܩܢܹܐ ܚܲܝܹ̈ܐ ܀", "ܫܸܢܬܼܵܐ ܕܥܵܘ̣ܠܵܐ ܪܚܝܼܡܵܐ ܣܲܓܿܝܼ ܠܲܚܒܸܢܵܢܹ̈ܐ:", "ܘܠܵܐ ܗܲܢܝܼ ܠܗܘܿܢ ܠܡܸܫܡܲܥ ܩܵܠܵܐ ܕܥܹܕܵܢ ܨܲܦܪܵܐ ܀", ":ܒܡܸܣܟܹܿܢܘܼܬܼܵܐ ܪܓܼܝܼܓܼܝܼܢ ܠܲܡܦܵܫ ܒܢܲܝ̈ ܡܸܣܟܹܿܢܵܐ", "ܘܠܵܐ ܡܸܬܼܝܲܐܒܼܝܼܢ ܠܥܘܼܬܼܪܵܐ ܪܲܒܵܐ ܕܲܟܼܣܸܐ ܒܪܵܘܡܵܐ ܀", ":ܒܐܲܬܼܪܵܐ ܕܪܵܘܡܵܐ ܟܣܸܐ ܒܘܼܣܵܡܵܐ ܕܠܵܐ ܡܸܬܼܚܲܒܲܠ", "ܘܥܲܠ ܐܲܪ̈ܥܵܢܹܐ ܐܲܪܥܵܐ ܪܚܝܼܡܵܐ ܛܵܒܼ ܡ̣ܢ ܪܵܘܡܵܐ ܀", ":ܫܡܲܝܵܢ̈ܝܵܬܼܵܐ ܕܠܵܐ ܡܸܬܼܚܲܙ̈ܝܵܢ ܡ̣ܠܲܟ ܠܲܟܼܝܵܢܲܢ", "ܘܥܲܦܪ̈ܵܢܵܝܹܐ ܒܥܲܦܪܵܐ ܒܵܥܹ̇ܝܢ ܠܲܡܩܵܘܵܝܘܼ ܀", ":ܒܪܵܘܡ̇ܐ ܩܲܒܼ݂ܥܹܗ ܠܢܝܼܫܵܐ ܚܲܝܵܐ ܕܫܘܼܘܕܵܝ ܡܸܠܵܘ̈ܗܝ", "ܘܠܲܝܬܿ ܕܡܕܲܡܸܐ ܐܵܦܠܵܐ ܒܡܸܠܹ̈ܐ ܠܡܸܝܢܵܐ ܠܩܘܼܒܼܠܹܗ ܀", ":ܒܚܲܝܠܵܐ ܕܪܘܼܚܵܐ ܬܲܪܓܸܿܡ ܐܸܢܹܝܢ ܠܲܥܬܼܝܼ̈ܕܼܵܬܼܵܐ", "ܘܐܲܝܟ ܕܲܒܼܨܸܒܼܥܵܐ ܐܸܢܹܝܢ ܒܝܲܕܼ ܟܵܪ̈ܘܿܙܵܘܗܝ ܀", ":ܐܲܝܟ ܕܲܒܼܕܲܦܵܐ ܨܵܪ ܒܲܡܓܲܠܹ̈ܐ ܛܘܼܒܹ̈ܐ ܘܢܸܓܼ̈ܕܹܿܐ", "ܕܢܸܗܘܸܐ ܫܲܠܝܼܛ ܠܥܲܝܢܲܝ̈ ܒܸܣܪܵܐ ܠܡܸܚܙܵܐ ܕܟܲܣ̈ܝܵܢ ܀", ":ܒܲܕܼܡܘܼܬܼ ܨܲܠܡܵܐ ܩ̣ܒܲܥ ܦܘܼܩܕܼܵܢܵܘ̈ܗܝ ܒܲܟܼܬܼܝܼ̈ܒܼܵܬܼܵܐ", "ܕܢܸܚܙܘܿܢ ܐ̄ܢܵܫܵܐ ܫܪܵܪܵܐ ܕܲܫܡܹܗ ܒܝܲܕܼ ܓܲܠ̈ܝܵܬܼܵܐ ܀", ":ܒܓܼܵܘ ܦܵܠܵܛܝܼܢ ܕܲܟܼܬܼܝܼ̈ܒܼܵܬܼܵܐ ܪܫܲܡ̣ ܟܲܣܝܘܼܬܹܗ", "ܕܢܸܥܘܿܠ ܟܠܢܵܫ ܢܚܘܼܪ ܒܐܝܼܬܼܘܼܬܼܵܐ ܒܚܲܕܼ ܐܵܬܼ̈ܘܬܼܵܐ ܀", ":ܪܲܒܿܘܼܬܼ ܚܘܼܒܹܿܗ ܨܒܼܵܐ ܕܲܢܚܵܘܸܐ ܠܲܥܒܼܵܕܼ ܐܝܼܕܵܘ̈ܗܝ", "ܘܲܟܼܬ݂ܲܒܼ ܣܸܦܪܵܐ ܘܐܲܗܓܿܝܼ ܐܸܢܘܿܢ ܚܘܼܒܵܢܵܐܝܼܬܼ ܀", ":ܚܹܝܠ ܪܲܒܿܘܼܬܹܗ ܨܵܪ ܒܐܵܬܼ̈ܘܼܬܼܵܐ ܠܵܘ ܐܝܼܬܼܘܼܬܹܗ", "ܘܣܵܥܘܿܪܘܼܬܹܗ ܚܒܲܫ̣ ܒܲܡܓܲܠܹ̈ܐ ܘܠܵܘ ܟܲܣܝܘܼܬܹܗ ܀", ":ܠܒܼܘܼܝܵܐ ܐ̄ܢܵܫܵܐ ܒ̣ܢܵܐ ܦܵܠܵܛܝܼܢ ܕܲܟܼܬܼܝܼ̈ܒܼܵܬܼܵܐ", "ܘܐܲܥܸܠ ܣܵܡ̣ ܒܵܗ̇ ܥܘܼܗܕܵܢ ܐ̄ܪ̈ܵܙܹܐ ܕܲܣܬܝܼܪ̈ܵܬܹܗ ܀", ":ܐܲܝܟ ܒܹܝܬܼ ܓܲܙܵܐ ܥܒ݂ܲܕܼ ܢܵܡܘܿܣܵܐ ܪܘܼܚܵܢܝܵܐ", "ܘܟܲܢܸܫ ܘܲܡ̣ܠܵܝܗܝ ܓܙܵܪ̈ܲܝ ܕܝܼܢܹ̈ܐ ܕܥܲܠ ܣܵܪ̈ܘܿܚܹܐ ܀", ":ܒܹܝܬܼ ܡܲܠܟܿܘܼܬܼܵܐ ܒ̣ܢܵܐ ܠܹܗ ܒܐܲܪܥܵܐ ܡܠܸܐ ܟܠ ܒܸܪ̈ܝܵܢ", "ܘܐܲܫܠܸܛ ܐ̄ܢܵܫܵܐ ܕܲܢܕܲܝܪܘܼܢ ܒܹܗ ܩܲܕܿܝܼܫܵܐܝܼܬܼ ܀", ":ܐܲܣܸܢ ܣܵܡ̣ ܒܹܗ ܓܲܙܵܐ ܕܪܘܼܚܵܐ ܕܠܵܐ ܡܸܣܬܲܝܲܟ", "ܕܢܸܗܘܸܐ ܣܵܦܹ̇ܩ ܠܐܲܪ̈ܥܵܢܵܝܹܐ ܘܠܲܫܡܲܝܵܢܹ̈ܐ ܀", ":ܥܒ݂ܲܕܼ ܓܹܐܙܲܒܼܪ̈ܵܘܗܝ ܒܢܲܝܵ̈ܐ ܕܚܘܼܒܹܿܗ ܩܲܪ̈ܝܲܝ ܒܲܫܡܹܗ", "ܕܲܢܦܲܠܓܼܘܼܢܵܝܗܝ ܚܲܟܿܝܼܡܵܐܝܼܬܼ ܐܲܝܟ ܝܵܕܼܘܿܥܹ̈ܐ ܀", ":ܢܵܛ̇ܪ̈ܲܝ ܓܲܙ̣ܵܐ ܐܲܠܵܗܵܝܵܐ ܗܘ̤ܵܘ ܓܲܢܵܒܹ̈ܐ", "ܘܚܲܠܸܦܘ ܥܘܼܬܼܪܵܐ ܕܲܫܒܼܝܼ̈ܚܵܬܼܵܐ ܒܲܨܥܝܼܪ̈ܵܬܼܵܐ ܀", ":ܒܢܲܝ̈ ܦܵܠܵܛܝܼܢ ܐܲܦܸܩܘ ܐ̄ܪ̈ܵܙܹܐ ܕܲܡܠܸܟ ܡܲܠ̈ܟܹܿܐ", "ܘܐܲܪܝܼܡܘ ܐܝܼܕܼܵܐ ܥܲܠ ܒܵܪܘܿܝܵܐ ܕܝܲܩܲܪ ܐܸܢܘܿܢ ܀", ":ܥܲܒܼܕܲܝ̈ ܡܲܠܟܵܐ ܥܪܲܩ̣ܘ ܡ̣ܢ ܡܲܠܟܵܐ ܕܡܲܡܠܸܟ ܥܲܠ ܟܠ", "ܘܲܩ̣ܛܲܪܘ ܐ̄ܪ̈ܵܙܹܐ ܥܲܡ ܡܵܪܘܿܕܼܵܐ ܕܢܸܗܘܘܿܢ ܕܝܼܠܹܗ ܀", ":ܒܢܲܝ̈ ܡܲܠܟܿܘܼܬܼܵܐ ܫܒܲܩ̣ܘ ܥܸܢܝܵܢܵܐ ܕܒܹܝܬܼ ܡܲܠܟܿܘܼܬܼܵܐ", "ܘܫܲܪܝܼܘ ܡܬܲܢܹܝܢ ܥܲܠ ܣܘܼܥܪ̈ܵܢܹܐ ܕܐܲܟܵܪܘܼܬܼܵܐ ܀", ":ܙܡܝܼܢܲܝ̈ ܚܲܬܼܢܵܐ ܣܢܵܘ ܒܘܼܣܵܡܵܐ ܪܘܼܚܵܢܵܝܵܐ", "ܘܲܢܦܲܩ̣ܘ ܦܵܗܹ̇ܝܢ ܒܹܝܬܼ ܐܘܼܪ̈ܚܵܬܼܵܐ ܠܡܸܬܿܬܿܓܵܪܘܼ ܀", ":ܒܢܲܝ̈ ܐܲܠܵܗܵܐ ܕܲܫܘ̣ܵܘ ܠܲܫܡܵܐ ܕܠܵܐ ܡ̇ܝ̈ܘܿܬܹܐ", "ܢܚܸܬܼܘ ܡ̣ܢ ܕܲܪܓܼܵܐ ܐܲܠܵܗܵܝܵܐ ܘܩܵܡ̣ܘ ܥܲܠ ܐܲܪܥܵܐ ܀", ":ܡ̣ܝܼܬܼܘ ܡ̇ܝܘܿܬܹ̈ܐ ܕܲܡܟܲܢܹܝܢ ܗ̄ܘ̣ܵܘ ܠܵܐ ܡ̇ܝܘܿܬܹ̈ܐ", "ܘܲܦܣܲܩ̣ܘ ܣܲܒܼܪܵܐ ܕܠܵܐ ܬܘܼܒܼ ܦܵܢܹ̇ܝܢ ܠܲܫܡܵܐ ܕܐܵܘܒܸܿܕܼܘ ܀", ":ܒܟܼܠܗܹܝܢ ܛܲܠܡ̣ܘܼܗܝ ܠܪܸܡܙܵܐ ܟܲܣܝܵܐ ܕܝܲܩܲܪ ܐܸܢܘܿܢ", "ܘܫܵܛ̣ܘ ܢܵܡܘܿܣܹܗ ܘܕܲܠܸ̇ܠܘ ܡܸܠܵܘ̈ܗܝ ܕܠܵܐ ܡܸܫܬܲܪ̈ܝܵܢ ܀", ":ܒܝܲܕܼ ܢܵܡܘܿܣܵܐ ܢܲܣܝܼ ܐܸܢܘܿܢ ܕܲܟܼܡܵܐ ܣܢ̣ܵܐܘܼܗܝ", "ܘܒܲܟܼܬܼܝܼ̈ܒܼܵܬܼܵܐ ܒܲܚܝܼܪܹܗ ܠܙܹܐܦܵܐ ܕܪܸ̈ܥܝܵܢܲܝܗܘܿܢ ܀", ":ܐܲܝܟ ܕܲܠܟܼܘܼܪܵܐ ܐܲܥܸܠ ܐܸܢܘܿܢ ܒܝܲܕܸ ܦܘܼܩܕܵܢܵܘ̈ܗܝ", "ܘܕܲܟܿܝܼ ܐܸܢܘܿܢ ܘܠܵܐ ܐܸܬܿܕܲܟܿܝܼܘ ܡ̣ܢ ܣܲܢ̈ܝܵܬܼܵܐ ܀", ":ܬܵܘ ܟܹܝܬܼ ܢܹܐܡܲܪ ܐܲܝܟ ܒܲܪܬܼ ܩܵܠܵܐ ܕܲܢܒܼܝܼܘܼܬܼܵܐ", "ܕܲܣܪܝܼܩܵܐܝܼܬܼ ܨܲܪܦܲܢ ܪܘܼܚܵܐ ܒܟܼܘܼܪ ܢܵܡܘܿܣܵܐ ܀", ":ܢܬܲܢܸܐ ܚܸܣܕܲܢ ܐܲܝܟ ܐܹܪܲܡܝܵܐ ܠܲܒܼܢܲܝ̈ ܥܲܡܹܗ", "ܕܲܕܠܵܐ ܝܘܼܬܼܪܵܢ ܗܘ̤ܵܬܼ ܡܲܪܕܿܘܼܬܼܵܐ ܨܼܝܕܼ ܒܝܼܫܘܼܬܿܢ ܀", ":ܣܲܓܿܝܼ ܕܵܡ̇ܝܵܐ ܛܵܠܘܿܡܘܼܬܿܢ ܠܕܲܝܗܘܼܕܵܝܹ̈ܐ", "ܘܝܲܬܼܝܼܪ ܡܸܢܗܘܿܢ ܡ̣ܪܲܕܼ ܪܥܝܵܢܲܢ ܡ̣ܢ ܝܘܼܠܦܵܢܵܐ ܀", ":ܠܵܐ ܣܢ̣ܵܘ ܥܲܡܵܢ ܠܡܸܠܲܝ̈ ܪܘܚܵܐ ܐܲܝܟ ܡ̇ܐ ܕܲܚܢܲܢ", "ܘܠܵܐ ܐܸܬܼܦܲܠܲܓܼܘ ܥܲܠ ܕܲܥܬܼܝܼܕܵܢ ܒܕܼܘܼܡܝܵܐ ܕܝܼܠܲܢ ܀", ":ܠܵܐ ܫܵܛ̣ܘ ܘܐܲܣܠܝܼܘ ܝܼܣܲܪ̈ܵܠܵܝܹܐ ܠܪ̈ܲܒܵܢܲܝܗܘܿܢ", "ܐܲܟܼܡܵܐ ܕܨܲܚܝܼܘ ܘܨܲܥܲܪܘ ܥܲܡܡܹ̈ܐ ܠܝܵܕܼܥܲܝ̈ ܩܘܼܫܬܵܐ ܀", ":ܠܵܐ ܐܸܬܼܓܲܕܲܦ ܫܸܡ ܒܵܪܘܿܝܵܐ ܒܹܝܬܼ ܥܸܒܼܪ̈ܵܝܹܐ", "ܐܲܝܟ ܨܘܿܚ̈ܝܵܬܼܵܐ ܕܨܲܚܝܼܘ ܚܲܢܦܹ̈ܐ ܠܗܲܝܡܵܢܘܼܬܲܢ ܀", ":ܫܒܲܪ ܗ̄ܘ̣ܵܐ ܥܲܡܵܐ ܠܘܵܬܼ ܕܘܼܒܵܪܵܐ ܕܲܓܼܡܝܼܪܘܼܬܼܵܐ", "ܘܲܠܦܘܼܬܼ ܙܲܒܼܢܹܗ ܠܵܐ ܥܕܝܼܠ ܣܲܓܿܝܼ ܒܐܲܝܠܹܝܢ ܕܐܲܡܪܲܚ ܀", ":ܥܡܡܹ̈ܐ ܕܩܲܒܸܿܠܘ ܐܲܓܝܼܪܵܐ ܓܡܝܼܪܵܐ ܕܡܲܠܟܿܘܼܬܼ ܪܵܘܡ̇ܐ", "ܗܦܲܟܼܘ ܠܲܥܝܵܕܹ̈ܐ ܕܙܲܠܝܼܠܘܼܬܼܵܐ ܛܵܒܼ ܡ̣ܢ ܫܲܒܼܪܹ̈ܐ ܀", ":ܐܲܪܦܝܼܘ ܐܘܼܟܼܠܵܐ ܕܣܝܼܡ ܒܲܟܼܬܼܵܒܼܵܐ ܕܠܵܐ ܡܸܬܼܚܲܒܲܠ", "ܘܲܗܦܲܟܼܘ ܝܵܢ̇ܩܝܼܢ ܚܲܠܒܼܵܐ ܪܲܦܝܵܐ ܕܲܢܛܘܼܪ̈ܵܬܼܵܐ ܀", ":ܡܨܲܚܹܝܢ ܟܠܫܵܥ ܠܝܗ̄ܘܼܕܼܵܝܘܼܬܼܵܐ ܘܲܠܚܲܢܦܘܼܬܼܵܐ", "ܘܠܵܐ ܡܸܬܼܒܲܝܢܝܼܢ ܕܲܟܼܡܵܐ ܒܣܝܼܪܝܼܢ ܡ̣ܢ ܬܲܪ̈ܬܲܝܗܹܝܢ ܀", ":ܕܵܝ̇ܢܝܼܢ ܥܲܡܗܘܿܢ ܕܥܲܠ ܡ̇ܢ ܛܵܥܹ̇ܝܢ ܡ̣ܢ ܨܹܝܕܼ ܩܘܼܫܬܵܐ", "ܘܠܵܐ ܡܸܬܼܒܲܩܹܝܢ ܕܗܸܢܘܿܢ ܛܵܥܹ̇ܝܢ ܡ̣ܢ ܛܵܥܲܝܵ̈ܐ ܀", ":ܡܝܲܩܪܝܼܢ ܚܲܢܦܹ̈ܐ ܠܐܲܠܵܗܵܝ̈ܗܘܿܢ ܐܲܝܟ ܕܠܛܵܒܹ̈ܐ", "ܘܐܲܠܵܗ ܟܠܵܐ ܒܣܸܐ ܠܝܼܩܵܪܹܗ ܡ̣ܢ ܣܵܓܼܘܿܕܼܵܘ̈ܗܝ ܀", "ܪܚܝܼܡ ܝܘܼܠܦܵܢܵܐ ܕܟܼܠ ܗܹܪܹ̈ܣܝܼܣ ܥܲܠ ܫܵܡܘܿܥܵܘ̈ܗܝ:", "ܘܝܘܼܠܦܵܢ ܩܘܼܫܬܵܐ ܫܝܼܛ ܘܲܡܨܲܥܲܪ ܡ̣ܢ ܫܡܵܫܵܘ̈ܗܝ ܀", ":ܥܢܹܝܢ ܝܗ̄ܘܼܕܵܝܹ̈ܐ ܒܲܢܛܘܼܪ̈ܵܬܼܵܐ ܕܠܵܐ ܫܲܪܝܼܪ̈ܵܢ", "ܘܟܲܕܼ ܛܵܒܼ ܡܲܣܠܹܝܢ ܚܦܝܼܛܝܼܢ ܣܵܓܲܝܼ ܐܲܝܟ ܒܲܝܬܵܝܹ̈ܐ ܀", ":ܢܵܛ̇ܪܝܼܢ ܛܲܟܼܣܵܐ ܕܪ̈ܲܒܵܢܲܝܗܘܿܢ ܡ̇ܢܝܼܢܵܝܹ̈ܐ", "ܘܠܵܐ ܡܸܬܼܪܲܦܹܝܢ ܡ̣ܢ ܕܘܼܒܵܪܗܘܿܢ ܟܲܕܼ ܛܵܒܼ ܙܹܐܦܵܐ ܗ̄ܘ̣ ܀", ":ܦܵܪܥܝܼܢ ܚܘܼܒܵܐ ܠܡܲܠܦܵܢܲܝ̈ܗܘܿܢ ܡܲܪ̈ܩܝܘܿܢܸܣܛܹܐ", "ܘܟܲܕܼ ܕܲܓܵܠܝܼܢ ܠܒܼܝܼܫܝܼܢ ܕܘܼܡܝܵܐ ܕܫܲܪܝܼܪ̈ܵܬܼܵܐ ܀", ":ܛܲܢܵܢܝܼܢ ܛܵܒܼ ܕܒܹܝܬܼ ܐܵܪܝܼܘܿܣ ܥܲܠ ܕܲܟܼܬܼܝܼ̈ܒܼܵܢ", "ܘܡܲܣܓܹܿܝܢ ܒܵܢܹ̇ܝܢ ܥܲܠ ܫܲܬܸܐܣܬܼܵܐ ܕܠܵܐ ܫܲܪܝܼܪܵܐ ܀", ":ܟܬܼܝܼܫܝܼܢ ܡܓܼܘܼܫܹ̈ܐ ܒܲܡܓܼܫܘܼܬܼܵܐ ܒܸܕܼܝܵܐ ܕܫܹܐܕܹ̈ܐ", "ܘܲܡܙܲܝܚܝܼܢ ܠܵܗ̇ ܐܲܝܟ ܗܵܝ̇ ܕܐܝܼܬܹܝܗ̇ ܟܲܕܼ ܠܵܐ ܐܝܼܬܹܝܗ̇ ܀", ":ܠܲܝܬܿ ܒܲܒܼܪܝܼܬܼܵܐ ܥܲܡܵܐ ܕܛܵܥܹ̇ܐ ܠܲܕܼܣܵܓܹܕܼ ܠܹܗ", "ܘܠܵܐ ܕܲܡܚܲܠܸܦ ܣܸܓܼܕܲܬܼ ܡ̇ܪܵܐ ܕܲܡܫܲܡܸܫ ܠܹܗ ܀", ":ܢܥܝܼܪܝܼܘܗܝ ܡ̇ܕܹܝܢ ܠܒܲܪ ܚܹܠܲܩܝܵܐ ܩܵܠܵܐ ܕܓܼܒܼܵܝܗܝ", "ܕܲܢܩܘܼܡ ܢܲܬܼܡܲܗ ܟܝܵܢܹ̈ܐ ܚܲܪ̈ܫܹܐ ܐܲܝܟ ܕܲܒܼܩܲܕܡ̇ܐ ܀", ":ܩܘܼܡ ܐܹܪܲܡܝܵܐ ܘܕܘܼܢ ܟܹܐܢܵܐܝܼܬܼ ܐܲܝܟ ܕܲܡܥܵܕܲܬܿ", "ܘܲܩܪܝܼ ܣܵܗ̈ܕܹܿܐ ܫܡܲܝܵܐ ܘܐܲܪܥܵܐ ܥܲܠ ܒܝܼܫܘܼܬܿܢ ܀", ":ܬܲܪܬܹܿܝܢ ܒܝܼ̈ܫܵܢ ܥܒ݂ܲܕܼܘ ܐܵܦ ܥܲܡܡܹ̈ܐ ܒܲܕܼܡܘܼܬܼ ܥܲܡܵܐ", "ܕܲܫܒ݂ܲܩܘ ܗܸܪܓܵܘ ܕܪ̈ܘܼܚܵܢܝܵܬܼܵܐ ܘܲܪܚܸܡ̣ܘ ܕܐܲܪܥܵܐ ܀", ":ܫ̣ܒܲܩܘ ܢܵܡܘܿܣܵܐ ܢܸܒܼܥܵܐ ܚܲܠܝܵܐ ܕܡܲܪܕܸܿܐ ܚܲܝܹ̈ܐ", "ܘܲܚܦ݂ܲܪܘ ܒܸܕܼܝܵܐ ܕܟܲܕܵܒܼܘܼܬܼܵܐ ܓܘܼ̈ܒܹܿܐ ܪ̈ܥܝܼܥܹܐ ܀", ":ܒܥܲܡܡܹ̈ܐ ܫܸܠܡܲܬ̤ ܐܵܦ ܗܵܝ̇ ܕܐܸܡܲܪ ܕܥܲܒܼܕܵܐ ܗ̄ܘ̣ ܥܲܡܵܐ", "ܕܲܫܒܲܩ̣ܘ ܩܘܼܫܬܵܐ ܘܪܲܓܼܘ ܥܸܢܝܵܢܵܐ ܕܲܣܪ̈ܝܼܩܵܬܼܵܐ ܀", ":ܥܠܲܝܗܘܿܢ ܦܲܐܝܵܐ ܐܵܦ ܕܢܸܢ̱ܗܡܘܼܢ ܐܲܪ̈ܝܵܘܵܬܼܵܐ", "ܕܗܸܢ̣ܘܿܢ ܦܲܬܼܚܘܼܗܝ ܠܦܘܼܡ̇ ܕܫܹ̈ܐܕܹܐ ܠܲܡܓܲܕܵܦܘܼ ܀", ":ܥܲܠ ܥܒܼܪ̈ܵܝܹܐ ܢܗܸܡ̣ܘ ܒܵܒܼܵܠܵܝܹ̈ܐ ܘܐܵܬܼܘܿܪ̈ܵܝܹܐ", "ܥܠܲܝܢ ܗܵܐ ܢܵܗܹ̇ܡ ܐܵܟܹ̇ܠܩܲܪܨܵܐ ܐܲܪܝܵܐ ܡܠܝܼܠܵܐ ܀", "ܠܥܲܡܵܐ ܕܐܲܪܫܲܥ ܒܲܙܘܼܗܝ ܥܲܡܡܹ̈ܐ ܕܒܼܝܼܫܝܼܢ ܡܸܢܹܗ:", "ܘܠܲܢ ܥܲܠ ܕܲܚ̣ܛܲܝܢ ܗܵܐ ܕܵܝ̇ܫܝܼܢ ܠܲܢ ܚܲܫܹ̈ܐ ܘܫܹ̈ܐܕܹܐ ܀", ":ܬܒܲܥܬܼܵܐ ܕܥܵܘ̣ܠܹܗ ܩܲܒܸܿܠ ܥܲܡܵܐ ܒܐܝܼܕܼܵܐ ܕܥܲܡܡܹ̈ܐ", "ܘܕܼܝܼܠܲܢ ܩܲܝܵܡ ܢܸܓܼܕܵܐ ܕܥܵܘ̣ܠܲܢ ܠܝܘܿܡ ܒܘܼܚܪܵܢܵܐ ܀", ":ܡ̇ܕܹܝܢ ܥܵܠ̇ܒܵܐ ܬܒܲܥܬܼܵܐ ܕܝܼܠܲܢ ܠܕܲܝܗܘܼܕܵܝܹ̈ܐ", "ܕܲܠܗܘܿܢ ܢܲܓܸܿܕ ܒܐܝܼܕܵܐ ܕܐ̄ܢܵܫܵܐ ܘܠܲܢ ܒܲܩܢܘܿܡܹܗ ܀", ":ܩܲܫܝܵܐ ܣܲܓܿܝܼ ܬܒܲܥܬܼܵܐ ܕܝܼܠܹܗ ܛܵܒܼ ܡ̣ܢ ܕܐ̄ܢܵܫܵܐ", "ܘܣܵܗܹ̇ܕ ܦܵܘܠܘܿܣ ܕܩܸܢܛܵܐ ܗ̄ܘ̣ ܪܲܒܵܐ ܠܡܸܦܲܠ ܒܐܝܼܕܼܵܘ̈ܗܝ ܀", ":ܚܲܝܵܐ ܗ̄ܝܼ ܡܸܠܬܹܗ ܐܵܦ ܚܲܪܝܼܦܵܐ ܛܵܒܼ ܡ̣ܢ ܣܲܝܦܵܐ", "ܘܐܲܝܟ ܕܲܒܼܢܘܼܪܵܐ ܒܵܚܲ݁ܪ ܙܹܐܦܵܐ ܕܲܒܼܓܼܵܘ ܢܲܦܫܵܐ ܀", ":ܒܕܼܝܼܢܵܐ ܥܵܐܹ̇ܠ ܥܲܡ ܚܘܼܫܵܒܹ̈ܐ ܕܪܲܓܼܘ ܒܝܼܫܹ̈ܐ", "ܘܲܡܦܲܪܣܸܐ ܠܗܘܿܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܕܝܼܢܵܐ ܪܲܒܵܐ ܐܲܡܲ݁ܪ ܥܲܡܵܗ̇ ܕܦܵܪܘܿܫܘܼܬܿܢ", "ܕܛܸܠܡܲܬ̤ ܗ̤ܝ ܠܵܗ̇ ܘܠܲܒܼ̈ܢܵܬܼ ܩܵܠܵܘ̈ܗܝ ܩܲܕܿܝܼ̈ܫܬܼܵܐ ܀", ":ܒܕܝܼܢܵܐ ܟܹܐܢܵܐ ܡܲܕܸܿܣ ܥܵܘ̣ܠܵܐ ܕܡܲܪܵܚܘܼܬܿܢ", "ܕܫܵܛܲܬ̤ ܡܸܠܵܘ̈ܗܝ ܘܠܵܐ ܐܸܬܼܟܲܚܕܲܬ̤ ܡ̣ܢ ܦܘܼܩܕܵܢܵܘ̈ܗܝ ܀", ":ܚܲܟܿܝܼܡܵܐܝܼܬܼ ܡܲܣܪܲܚ ܢܸܓܼ̈ܕܹܿܐ ܥܲܠ ܒܝܼܫ̈ܬܲܢ", "ܕܕܼܵܫܢ݂ܲܢ ܛܲܟܼܣܵܐ ܕܣܝܼܡ ܒܲܟܼܝܵܢܵܐ ܘܒܲܟܼܬܼܝܼ̈ܒܼܵܬܼܵܐ ܀", ":ܐܘܼܡ̇ܢܵܐܝܼܬܼ ܬܵܒܲܥ̇ ܥܲܡܠܹ̈ܐ ܒܟܲܦܬܼܵܐ ܕܪܸܡܙܹܗ", "ܘܡܲܣܠܸܐ ܕܙܵܐܹ̇ܠ ܘܓܼܵܒܹ̇ܐ ܕܢܵܬܲ݁ܥ ܒܲܓܼܡܝܼܪܘܼܬܼܵܐ ܀", ":ܬܒܲܥܬܼܵܐ ܩܫܝܼܬܼܵܐ ܘܢܸܓܼ̈ܕܹܿܐ ܥܦܝܼܦܹ̈ܐ ܡܠܸܐ ܦܘܼܩܕܵܢܹܗ", "ܥܲܠ ܡܪ̈ܵܚܹܐ ܕܵܠܐ ܩܲܕܸܿܡܘ ܚܲܪ̣ܘ ܒܲܓܼܙܵܪ ܕܝܼܢܵܘ̈ܗܝ ܀", ":ܥܝܵܪܵܬܵܐ ܬܲܒܼܵܬܵܐ ܬܵܒܲܥ̇ ܕܚܘܼܒܹܿܗ ܪܲܒܵܐ ܘܲܕܼܠܘܼܚܵܡܵܘ̈ܗܝ", "ܕܩܲܕܸܿܡ ܚܵܘܝܼ ܚܘܼܒܹܿܗ ܘܢܸܓܕܸܵܘ̈ܗܝ ܘܠܵܐ ܦܪܲܫ̣ܘ ܘܝܼܕܲܥܘ̣ ܀", ":ܠܦܘܼܬܼ ܡܘܼܠܟܵܢܵܘ̈ܗܝ ܡܲܣܓܸܐ ܘܬܼܵܒܲܥ̇ ܡ̣ܢ ܒܲܝܬܵܝܵܘ̈ܗܝ", "ܕܠܵܐ ܐܸܬܼܝܲܐܒܼܘ ܠܲܡܣܲܟܵܝܘܼ ܠܚܲܝܹ̈ܐ ܥܬܝܼ̈ܕܹܐ ܀", ":ܡܘܼܠܟܵܢ ܚܲܝܹ̈ܐ ܕܠܵܐ ܫܘܼܠܵܡܵܐ ܪܫܡ̣ ܒܲܟܼܬܼܵܒܼܵܘ̈ܗܝ", "ܕܢܸܚܙܿܢ ܐ̄ܢܵܫܵܐ ܒܲܟܼܬܼܝܼ̈ܒܼܵܬܼܵܐ ܠܲܕܠܵܐ ܫܘܼܠܵܡ ܀", ":ܐܘܼܪܚܵܐ ܫܦܝܼܬܼܵܐ ܕܡܲܠܝܵܐ ܫܲܝܢܵܐ ܕܪܲܫ̣ ܒܲܢܒܼܝܼ̈ܘ̈ܗܝ", "ܕܢܸܪܕܹܿܐ ܟܠܢܵܫ ܒܹܝܬܼ ܣܘܼܪ̈ܓܵܕܹܐ ܠܘܵܬܼ ܕܲܥܝܼ̈ܕܼܵܢ ܀", ":ܐܲܝܟ ܡܲܚܙܝܼܬܼܵܐ ܩܒ݂ܲܥ ܢܵܡܘܿܣܵܐ ܒܹܝܬܼ ܐܲܪ̈ܥܵܢܹܐ", "ܕܲܢܚܘܼܪܘܼܢ ܒܹܗ ܘܢܸܚܘܙܿܢ ܡܘܼܡܹ̈ܐ ܕܲܩܢܘܿ ܡܲܝ̈ܗܘܿܢ ܀", ":ܬܲܪܬܹܿܝܢ ܚܵܘܝܼ ܒܲܝܕܼ ܢܵܡܘܿܣܵܐ ܠܲܕܚܵܐܲ݁ܪ ܒܹܗ", "ܛܘܼܒܹ̈ܐ ܡܠܝܼܟܹ̈ܐ ܘܢܸܓܼ̈ܕܹܿܐ ܥܩܝܼܦܹ̈ܐ ܠܲܕܼܫܵܐܹ̇ܛ ܠܹܗ ܀", ":ܥܲܠ ܬܲܪ̈ܬܲܝܗܹܝܢ ܕܵܐܹ̇ܢ ܥܲܡܲܢ ܘܲܡܢܲܓܸܿܕ ܠܲܢ", "ܪܲܓܲܢ ܛܘܼܒܹ̈ܐ ܘܲܣܢܲܝܢ ܢܸܓܼ̈ܕܹܿܐ ܐܲܝܟ ܦܵܪ̈ܘܿܫܹܐ ܀", ":ܠܦܵܪܘܿܫܘܿܬܿܢ ܦܠܸܐ ܗ̄ܘ̣ܵܐ ܠܡܸܦܪܲܫ ܐܲܝܕܵܐ ܕܦܲܐܝܵܐ", "ܘܲܕܸܠܵܐ ܦܪܲܫܢ݂ܲܢ ܥܬܝܼܕܼ ܗ̄ܘ̣ ܕܢܸܦ̄ܪܫܲܢ ܡ̣ܢ ܡܘܼܠܟܵܢܵܘ̈ܗܝ ܀", ":ܠܲܡܠܝܼܠܘܼܬܿܢ ܡܸܬܼܒܲܥܝܵܐ ܗ̄ܘ̣ܵܬܼ ܠܡܸܬܼܒܲܥ ܩܘܼܫܬܵܐ", "ܘܲܕܸܠܵܐ ܬܸܒܼܥܲܬ̤ ܗܵܐ ܡܸܬܿܬܲܒܼܥܵܐ ܒܕܝܼܢܵܐ ܟܹܐܢܵܐ ܀", ":ܚܲܝܵܒܼܘܼܬܿܢ ܚܲܝܵܒܼܵܐ ܗ̄ܘ̣ܵܬܼ ܠܡܸܦܪܲܥ ܫܘܼܒܼܚܵܐ", "ܘܲܕܼܠܵܐ ܦܸܪܥܲܬ̤ ܗܵܐ ܡܸܬܼܦܲܪܥܵܐ ܕܠܵܐ ܚܵܘܣܵܢܵܐ ܀", ":ܫܵܘܹ̇ܝܢܲܢ ܓܹܝܪ ܕܲܥܦܝܼܦܵܐܝܼܬܼ ܢܸܬܸܿܠ ܕܝܼܢܵܐ", "ܕܠܵܐ ܩܲܛܪܸܓܼܢܲܢ ܠܲܫܟܼܝܼܪ̈ܵܬܲܢ ܒܕܼܝܼܢܵܐ ܕܢܲܦ̰ܫܲܢ ܀", ":ܡܲܢ̣ܘܼ ܕܲܣܡܸܐ ܡ̣ܢ ܒܘܼܝܵܢܵܐ ܐܲܝܟ ܡܵܐ ܕܲܚܢܲܢ", "ܕܠܵܐ ܕܵܢ̄ܢ ܢܲܦ̰ܫܲܢ ܥܲܕܼܠܵܐ ܢܹܐܬܼܐ ܕܝܼܢܵܐ ܕܚܝܼܠܵܐ ܀", ":ܡܲܢ̣ܘܼ ܕܲܩܥܹܐ ܠܸܒܵܐ ܕܟܹܐܦܵܐ ܒܕܼܘܼܡܝܵܐ ܕܝܼܠܲܢ", "ܕܠܵܐ ܐܸܬܼܪܲܟܲܟܼܢ ܠܵܐ ܒܫܘܼܘܕܵܝܹ̈ܐ ܘܠܵܐ ܒܠܘܼܚܵܡܹ̈ܐ ܀", "ܦܲܟܿܝܼ̈ܗܵܬܼܵܐ ܗ̤ܘܲܝ̈ ܩܲܫ̈ܝܵܬܼܵܐ ܠܡܵܪܘܿܕܼܘܼܬܲܢ.", "ܘܝܲܬܿܝܼܪ̈ܵܬܼܵܐ ܗ̤ܘܲܝ̈ ܢܝܼ̈ܚܵܬܼܵܐ ܠܥܲܛܠܘܼܬܼ ܢܲܦ̰ܫܲܢ ܀", ":ܠ̣ܐܝܼܘ ܟܵܪ̈ܘܿܙܹܐ ܒܲܟܼܬܼܝܼ̈ܒܼܵܬܼܵܐ ܘܠܵܐ ܐ̄ܢܵܫܵ ܨܵܐܹ̇ܬܼ", "ܘܲܬܼܚܸܒ̣ ܚܲܝܠܵܐ ܕܠܸܫܵܢܲܝ̈ܗܘܿܢ ܡ̣ܢ ܕܲܠܡܸܩܥܵܐ ܀", ":ܫܠܸܡ̣ ܕܸܡ̈ܘܵܬܼܵܐ ܘܲܡ̈ܢܵܘܵܬܼܵܐ ܘܥܵܘ̣ܠܲܢ ܩܲܝܵܡ", "ܘܐܵܘܦܝ̣ܘ ܚܸܙܘܸ̈ܐ ܘܐܵܦ ܓܸܠܝܵܢܹ̈ܐ ܘܗܘ̤ ܐܲܝܟ ܕܐܝܼܬܼܵܘܗܝ ܀", ":ܩܸܛܠܲܬ̤ ܐܘܼܪܚܵܐ ܕܐܝܼܙܓܲܕܿܘܼܬܼܵܐ ܕܲܫܡܲܝܵܢܹ̈ܐ", "ܘܠܵܐ ܦܵܫ̣ ܪܲܗܛܵܐ ܕܡܲܪܵܚܘܼܬܿܢ ܡ̣ܢ ܣܲܢ̈ܝܵܬܼܵܐ ܀", ":ܚܲܪ̈ܫܹܐ ܒܲܠܚܘܿܕܼ ܐܸܫܬܲܕܲܪܘ ܒܐܝܼܙܓܲܕܿܘܼܬܼܵܐ", "ܘܗܵܐ ܛܵܒܼ ܓܲܠܝܵܐ ܗ̄ܝܼ ܕܐܵܦܠܵܐ ܗܸܢ̣ܘܿܢ ܦܵܫ̣ܘ ܡ̣ܢ ܗܵܕܹܐ ܀", ":ܛܵܒܼ ܟܵܘܸܢܘ ܠܲܢ ܐܵܦ ܫܲܬܼܝܼܩܹ̈ܐ ܟܲܕܼ ܛܵܒܼ ܚܲܪ̈ܫܝܼܢ", "ܘܲܚܠܵܦ ܩܵܠܵܐ ܡܲܠܸܠܘ ܥܲܡܲܢ ܒܫܘܼܚܠܵܦܲܝ̈ܗܘܿܢ ܀", ":ܫܸܡܫܵܐ ܕܲܚܸܫܟ ܡ̣ܢ ܣܲܢ̈ܝܵܬܲܢ ܛܲܫܝܼ ܢܘܼܗܪܹܗ", "ܘܣܲܗܪܵܐ ܕܥܲܡ݂ܲܛ ܡܼܪܵܚܘܼܬܲܢ ܗܦܲܟܼ݂ܬܹܗ ܠܲܕܼܡܵܐ ܀", ":ܒܲܪ̈ܩܹܐ ܕܐܵܘܩܸܕܼܘ ܢܘܼܪܵܐ ܕܚܸܡܢܲܢ ܫܸܓܼܪܵܬ̤ ܐܸܢܘܿܢ", "ܘܪ̈ܲܥܡܹܐ ܕܐܲܙܝܼܥܘ ܒܩܵܠ ܓܘܼܕܵܦܲܢ ܩܢ̣ܵܘ ܬܵܘܣܲܦܬܵܐ ܀", ":ܐܲܪܥܵܐ ܕܙܵܥܲܬ̤ ܥܵܘ̣ܠܲܢ ܝܼܩ݂ܲܪ ܥܲܠ ܟܲܬܼܦܵܬܼ̈ܗ̇", "ܘܐܲܝܟ ܕܲܒܼܦܘܼܡܵܐ ܩܥܵܬ̤ ܐܲܟܸܿܣܬܲܢ ܒܝܲܕܼ ܢܵܘܕܵܢܵܐ ܀", ":ܩܲܝܛܵܐ ܕܐܵܘܩܸܕܼ ܦܹܐܪܹ̈ܐ ܒܚܘܼܡܵܐ ܚܣܵܡܲܢ ܫܲܓܼܪܹܗ", "ܘܣܲܬܼܘܵܐ ܕܐܲܓܲܪ ܒܲܩܲܪܝܼܪܘܼܬܼܵܐ ܪܸܛܢܲܢ ܡܲܬܼܚܹܗ ܀", ":ܟܹܐܒܲܝ̈ܢ ܕܲܣܓܼܝܼܘ ܒܝܼܫܘܼܬܼ ܝܲܨܪܲܢ ܝܸܠܕܲܬ̤ ܐܸܢܘܿܢ", "ܘܡܵܘܬܵܐ ܪܗܝܼܒܼܵܐ ܚܢܲܢ ܣܲܪܗܸܒܼܢܵܝܗܝ ܠܡܸܕܼܒܲܪ ܢܲܦ̰ܫܲܢ ܀", ":ܥܲܡܵܐ ܕܐܲܩܪܸܒܼ ܠܘܼܩܒܲܠ ܥܲܡܵܐ ܚܢܲܢ ܕܲܚܝܼܢܵܝܗܝ", "ܘܡܲܠܟܵܐ ܕܐܲܫܦܸܠ ܘܚܵܒܼ ܒܲܩܪܵܒܼܵܐ ܚܵܘ̈ܒܲܝܢ ܚܲܝܒܼܘܼܗܝ ܀", "ܒܲܢ ܐܸܬܿܕܲܘܲܕܼ ܛܲܟܼܣܵܐ ܬܲܩܢܵܐ ܕܪܹܫܵܢܘܼܬܼܵܐ:", "ܘܒܲܢ ܐܸܨܛܲܥܲܪ ܕܲܪܓܼܵܐ ܪܵܡ̇ܐ ܕܫܸܡ ܟܵܗܢܘܼܬܼܵܐ ܀", ":ܒܚܸܪܚܵܘܼܬܿܢ ܥܲܠ̣ ܚܸܪܝܵܢܵܐ ܘܐܲܡܠܸܟ ܒܐܲܪܥܵܐ", "ܘܗܵܐ ܡܸܬܼܟܲܬܿܫܝܼܢ ܟܵܗܢܹ̈ܐ ܘܡܲܠ̈ܟܹܿܐ ܚܲܕܼ ܠܘܼܩܒܲܠ ܚܲܕܼ ܀", ":ܒܓܸܠܝܵܐ ܘܟܸܣܝܵܐ ܡܲܩܪܸܒܼ ܟܠܢܵܫ ܠܘܼܩܒܲܠ ܚܲܒܼܪܹܗ", "ܘܠܲܝܬܿ ܫܘܼܠܵܡܵܐ ܠܬܲܟܼܬܿܘܼܫܲܝ̈ܗܘܿܢ ܠܹܠܲܝ ܐܝܼܡܵܡ ܀", ":ܒܩܹܐܪܣܵܐ ܩܲܫܝܵܐ ܕܠܵܐ ܫܲܘܝܘܼܬܼܵܐ ܪܡܹܝܢ ܟܠ ܬܸܓܿܡܝܼ̈ܢ", "ܘܡ̣ܢ ܟܠ ܓܲܒܿܝܼ̈ܢ ܦܲܚܹ̈ܐ ܛܡܝܼܪܹ̈ܐ ܩܕܼܵܡ ܗܲܠܵܟܹ̈ܐ ܀", ":ܒܩܸܢܛܵܐ ܘܕܸܚܠܵܐ ܫܪܹܐ ܪܸܥܝܵܢܵܐ ܡ̣ܢ ܪܸܥܝܵܢܵܐ", "ܘܠܲܝܬܿ ܕܲܡܗܲܝܡܸܢ ܐܵܦܠܵܐ ܕܫܲܪܝܼܪ ܚܘܼܒܹܿܗ ܒܲܐ̄ܚܪܹܝܢ ܀", ":ܒܠܸܒܵܐ ܘܠܸܒܵܐ ܡܡܲܠܸܠ ܟܠܢܵܫ ܥܲܡ ܩܪܝܼܒܹܗ", "ܘܩܲܢܝܼܛ ܠܸܒܵܐ ܕܕܲܡ ܠܵܐ ܫܵܠ̈ܡܵܢ ܡܸܠܹ̈ܐ ܠܠܸܒܵܐ ܀", ":ܦܫܝܼܛ ܠܸܫܵܢܹܗ ܘܩܲܪܝܼܒܼ ܡܲܡܠܸܠܹܗ ܘܢܲܗܝܼܪ ܩܵܠܹܗ", "ܘܲܦܬܼܝܼܠ ܠܸܒܵܐ ܘܪܲܓܿܘܼܙ ܩܵܠܹܗ ܘܚܸܫܘܿܟ ܓܵܘܢܹܗ ܀", ":ܣܵܘܲ݁ܚ ܘܲܦܨܝܼܚ ܦܸܓܼܥܵܐ ܕܐܲܦܹ̈ܐ ܠܘܼܩܒܲܠ ܐܲܠܹ̈ܐ", "ܘܐܲܒܼܝܼܠ ܘܲܟܼܡܝܼܪ ܝܲܨܪܵܐ ܕܲܠܓܼܵܘ ܐܲܝܟ ܕܥܲܠ ܡܝܼܬܑܼܵܐ ܀", ":ܡܢܲܫܸܩ ܦܘܼܡ̇ܐ ܠܦܘܼܡ̇ܐ ܡܢܵܬܹܗ ܚܘܼܒܵܢܵܐܝܼܬܼ", "ܘܗܵܘܢܵܐ ܡܥܲܡܸܩ ܛܵܡܲ݁ܪ ܦܲܚܹ̈ܐ ܚܲܪܡ̇ܢܵܐܝܼܬܼ ܀", ":ܩܸܢܛܵܐ ܗ̄ܘ̣ ܪܲܒܵܐ ܠܡܸܪܕܵܐ ܠܘܲܥܕܵܐ ܕܲܠܡܹܐܝܢ ܚܲܝܹ̈ܐ", "ܕܐܲܝܟ ܕܲܒܼܫܸܢܬܼܵܐ ܡܟܲܣܹܝܢ ܚܲܫܹ̈ܐ ܒܝܲܡܵܐ ܕܢܲܦ̰ܫܵܐ ܀", ":ܡܲܢ̣ܘܼ ܡܸܫܟܲܚ ܕܢܸܚܙܘܿܩ ܒܐܘܼܪܚܵܐ ܕܡܲܠܟܿܘܼܬܼ ܪܵܘܡܵܐ", "ܚܘܼܫܒܹ̈ܐ ܟܡܝܼܢܝܼܢ ܘܲܛܫܹܝܢ ܐܲܝܟ ܓܲܝܵܣܹ̈ܐ ܀", ":ܫܲܦܝܼܪ ܡ̇ܕܹܝܢ ܩܪܹܝ̇ܬܹܗ ܒܝܼܫܵܐ ܠܙܲܒܼܢܵܐ ܕܲܡ̣ܛܵܢܝ", "ܕܒܼܝܼܫ ܘܲܡܙܲܠܗܲܙ ܘܲܡܠܸܐ ܩܸܢܛܵܐ ܠܲܕܼܪܵܕܹܐ ܒܹܗ ܀", ":ܫܲܦܝܼܪ ܝܸܗ̄ܒܹܿܬܼ ܘܵܝܵܐ ܠܲܩܢܘܿܡܝ ܒܫܘܼܪܵܝ ܡܸܠܲܝ̈", "ܕܛܠܸ݂ܩ ܘܐܵܘܦܝܼ ܡ̇ܙܘܿܢ ܚܲܝܹ̈ܐ ܒܲܫܢܲܝ̈ ܚܲܝܹ̈ܐ ܒܲܫܢܲܝ̈ ܚܲܝܲܝ̈ ܀", ":ܒܝܵܘܡܲܝ̈ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܕܐܸܒܲܕܼ ܚܲܣܝܵܐ", "ܘܠܲܝܬܿ ܒܲܒܼܪܝܼܬܼܵܐ ܕܲܬܼܘܵܬܼ ܢܲܦ̰ܫܵܐ ܒܓܼܵܘ ܪܸܥܝܵܢܹܗ ܀", ":ܡܹܐܡܲܪ ܐܸܡܹ̇ܪܹܬܼ ܐܵܦ ܐ̄ܢܵܐ ܘܠܵܐ ܗ̄ܘ̣ܵܐ ܡܸܣܥܲܪ ܣܸܥܵܪܬܼ", "ܘܲܡܓܲܙܲܝ ܐ̄ܢܵܐ ܡ̣ܢ ܛܵܒܼܵܬܼ̈ܐ ܛܵܒܼ ܡ̣ܢ ܚܲܒܼܪ̈ܲܝ ܀", ":ܝ̣̇ܥܪܵܐ ܕܚܵܘ̈ܒܹܿܐ ܡܠܹܝܢ ܚܘܼܫܵܒܲܝ̈ ܐܲܝܟ ܕܲܟܼܢܵܘ̈ܬܼܝ", "ܘܠܲܝܬܿ ܒܹܗ ܒܪܸܥܝܵܢܝ ܦܹܐܪܵܐ ܕܗܲܢܝܼ ܠܡܵܪܹܐ ܟܲܪܡ̇ܐ ܀", ":ܡܸܠܹ̈ܐ ܪܲܟܿܒܹܬܼ ܐܲܝܟ ܚܲܝܵܒܼܵܐ ܩܕܼܵܡ ܕܲܝܵܢܵܐ", "ܕܕܲܡ ܢܸܬܼܪܲܟܼܢܘܼܢ ܪ̈ܲܚܡܹܐ ܒܕܝܼܢܵܐ ܠܘܵܬܼ ܚܲܝܵܒܼܘܼܬܼܝ ܀", ":ܒܥܸܠܲܬܼ ܡܠܹ̈ܐ ܥܸܠܹ̇ܬܼ ܕܐܵܘܓܲܪ ܒܫܘܼܠܵܡ ܝܵܘܡ̇ܐ", "ܕܲܟܼܒܲܪ ܐܸܫܘܸܐ ܠܢܸܬܼܪܵܐ ܙܥܘܿܪܵܐ ܕܦܘܼܪܥܵܢ ܐܲܓܼܪܵܐ ܀", ":ܩܵܠܵܐ ܫܸܡܥܹ̇ܬܼ ܕܗܵܝ̇ ܒܲܪܬܼ ܩܵܠܵܐ ܕܨܸܝܕܼ ܐܲܓܼܝܼܪܹ̈ܐ", "ܘܗ̤ܝ ܚܲܦܸܛܬܲܢܝ ܕܐܵܘܓܲܪ ܠܸܫܵܢܝ ܒܦܘܼܠܚܵܢ ܡܸܠܹ̈ܐ ܀", ":ܪܸܡܙܵܐ ܕܲܦܩ݂ܲܕܼ ܠܡܸܬܲܠ ܐܲܓܼܪܵܐ ܕܹܝܢܵܪ ܕܹܝܢܵܪ", "ܗܘ̤ ܐܸܡ݂ܲܪ ܠܝܼ ܕܩܘܼܡ ܐܸܬܼܟܲܫܲܪ ܦܵܥܠܵܐ ܫܲܦܠܵܐ ܀", ":ܪ̈ܲܚܡܹܐ ܕܐܲܓܼܪܘܼܗ̇ ܠܫܝܼܛܘܼܬܼ ܓܸܢܣܲܢ ܠܦܘܼܠܚܵܢ ܩܘܼܫܬܵܐ", "ܢܲܫܘܘܿܢ ܐܵܦ ܠܝܼ ܠܦܘܼܪܥܵܢ ܐܲܓܼܪܵܐ ܕܕܹܝܢܵܪ ܚܲܝܹ̈ܐ ܀"], "lines": ["ܡܐܡܪܐ ܬܠܬܥܣܝܪܐ", "ܥܲܠ ܡܸܣܟܹܿܢܘܼܬܼܵܐ ܘܠܵܚܹ̇ܡ ܠܒܼܵܥܘܼܬܼܵܐ", ":ܡܸܣܟܹܿܝܢ ܙܲܒܼܢܵܐ ܕܐܸܣܬܲܩܒܲܠ ܠܝܼ ܒܝܲܕܼ ܬܵܘܬܵܒܼܘܼܬܼܝ", "ܘܲܡܙܲܠܗܲܙ ܒܹܗ ܩܸܢܝܵܢ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܒܝܼܫ ܕܘܼܒܵܪܵܐ ܕܐܸܬܼܟܲܝܲܢ ܠܝܼ ܒܹܝܬܼ ܐܲܪ̈ܥܵܢܹܐ", "ܘܲܥܣܸܩ ܣܲܓܿܝܼ ܠܐܲܝܢܵܐ ܕܨܵܒܹܿܐ ܠܡܸܚܵܐ ܫܲܦܝܼܪ ܀", ":ܡܕܼܵܘܲܕܼ ܥܘܼܡܪܵܐ ܕܫܲܒܲܬܼ ܝܵܘܡܲܝ̈ ܡ̣ܢ ܟܠ ܝܵܘܡܝܼ̈ܢ", "ܘܠܲܝܬܿ ܒܹܗ ܛܲܟܼܣܵܐ ܕܕܼܵܡܹ̇ܐ ܩܲܢ̈ܝܲܝ ܡܸܠܬܼܵܐ ܀", ":ܥܲܡܘܼܛ ܢܘܼܗܪܵܐ ܕܦܵܪܘܿܫܘܼܬܼܵܐ ܢܘܼܗܪܵܐ ܕܲܬܼܪܹܝܢ", "ܘܠܲܝܬܿ ܕܲܡܡܲܕܸܿܟ ܠܲܕܼܦܲܟܿܝܼܗܝܼܢ ܒܡܸܠܲܬܼ ܩܘܼܫܬܵܐ ܀", ":ܡܚܝܼܠ ܒܸܢܝܵܢܵܐ ܕܗܲܝܡܵܢܘܼܬܼܵܐ ܛܥܝܼܢܲܬܼ ܟܠܵܐ", "ܘܠܵܐ ܐ̄ܢܵܫ ܡܲܠܸܦ ܠܡܸܒܼܢܵܐ ܫܲܦܝܼܪ ܕܲܟܼܝܘܼܬܼ ܢܲܦܫܹܗ ܀", ":ܩܲܪܝܼܪ ܚܘܼܒܵܐ ܕܚܲܡܝܼܡ ܪܸܬܼܚܹܗ ܛܵܒܼ ܡ̣ܢ ܢܘܼܪܵܐ", "ܘܪܵܬܲܚ ܟܠܢܵܫ ܒܪܘܼܓܼܙܵܐ ܩܲܫܝܵܐ ܠܘܼܩܒܲܠ ܚܲܒܼܪܹܗ ܀", ":ܡܚܝܼܠ ܣܘܼܟܵܝܵܐ ܣܲܒܼܪܵܐ ܕܐܲܚܝܼܕܼ ܬܪܲܥ ܡܲܠܟܿܘܼܬܼܵܐ", "ܘܲܚܠܝܼܡ ܦܲܓܼܪܵܐ ܒܙܵܘ̈ܥܲܝ ܢܲܦܫܵܐ ܒܪܸܓܲܬܼ ܐܲܪܥܵܐ ܀", ":ܫܝܼܛܝܼܢ ܘܲܒܼܣܹܝܢ ܚܲܝܹ̈ܐ ܘܣܸܦܪܹ̈ܐ ܡܚܲܟܿܡܲܝ̈ ܐ̄ܢܵܫܵܐ", "ܘܒܲܛܝܼܠ ܪܲܗܛܵܐ ܕܦܵܪܘܿܫܘܼܬܼܵܐ ܘܕܲܟܼܬܼܝܼ̈ܒܼܵܬܼܵܐ ܀", ":ܐܲܝܟ ܠܵܐ ܡܸܕܸܿܡ ܚܫܝܼܒܼ ܥܸܢܝܵܢܵܐ ܕܪ̈ܘܼܚܵܢܝܵܬܼܵܐ", "ܘܗܵܪܹܓܼ ܟܠܢܵܫ ܒܐܲܪ̈ܥܵܢܵܝܵܬܼܵܐ ܕܠܵܐ ܣܲܒܼܥܘܼܬܼܵܐ ܀", ":ܒܨܝܼܪ ܕܘܼܒܵܪܵܐ ܕܩܲܕܿܝܼܫܘܼܬܼܵܐ ܡ̇ܐܢܵܐ ܕܲܟܼܝܵܐ", "ܘܲܪܚܝܼܡ ܦܸܗܝܵܐ ܕܙܲܠܝܼܠܘܼܬܼܵܐ ܣܝܵܢܵܐ ܣܲܪܝܵܐ ܀", ":ܒܠܝܼܠ ܙܘܼܘܵܓܼܵܐ ܕܛܲܟܼܣܵܐ ܬܲܩܢܵܐ ܕܒܼܵܪܘܿܝܘܼܬܼܵܐ", "ܘܪܵܗܹ̇ܛ ܟܠܢܵܫ ܒܐܘܼܪܚܵܐ ܫܟܼܝܼܪܬܵܐ ܕܓܼܝܵܪܘܼܬܼܵܐ ܀", ":ܕܲܓܵܠܘܼܬܼܵܐ ܘܩܸܛܠܵܐ ܘܓܼܵܘܪܵܐ ܣܓܼܝܼܘ ܥܲܠ ܐܲܪܥܵܐ", "ܘܲܛ̣ܠܸܦܘ ܘܐܵܦܝܼܘ ܦܹܐܪܹ̈ܐ ܕܚܘܼܒܵܐ ܡ̣ܢ ܐ̄ܢܵܫܘܼܬܼܵܐ ܀", ":ܚܲܪ̈ܫܹܐ ܘܩܸܨܡܹ̈ܐ ܘܢܸܚܫܹ̈ܐ ܘܪ̈ܝܼܩܹܐ ܥ̣ܫܸܢܘ ܒܲܒܼܪܝܼܬܼܵܐ", "ܘܪܲܕܼܦܘܼܗܝ ܠܩܘܼܫܬܵܐ ܕܠܵܐ ܢܸܫܬܲܠܲܛ ܒܲܒܼܢܲܝ̈ܢܵܫܵܐ ܀", ":ܡܬܼܝܼܚ ܫܘܼܠܛܵܢܵܐ ܕܫܹܐܕܹ̈ܐ ܩܫܲܝ̈ܵܐ ܒܣܘܼܥܪ̈ܵܢܲܝܗܘܿܢ", "ܘܟܲܕܼܢܘܼܗܝ ܠܥܵܠܡܵܐ ܒܢܝܼܪܵܐ ܩܲܫܝܵܐ ܕܓܼܘܼܕܵܦܲܝ̈ܗܘܿܢ ܀", ":ܙܥ݂ܲܪ ܠܹܗ ܓܲܒܵܐ ܕܲܡܫܲܡܫܵܢܹ̈ܐ ܕܙܲܕܲܝܼܩܘܼܬܼܵܐ", "ܘܐܲܡܝܼܢ ܟܠܢܵܫ ܦܵܠܲܚ ܐܲܪܥܵܐ ܕܠܵܐ ܩܘܼܛܵܥܵܐ ܀", ":ܕܲܠܝܼܠܝܼܢ ܛܵܒܼ ܪ̈ܵܚܡܲܝ ܗܸܪܓܵܐ ܕܪ̈ܘܼܚܵܢܝܵܬܼܵܐ", "ܘܠܲܝܬܿ ܡܸܢܝܵܢܵܐ ܠܪ̈ܵܚܡܲܝ ܚܘܼܒܵܐ ܕܐܲܪ̈ܥܵܢܝܵܬܼܵܐ ܀", ":ܒܐܲܪ̈ܥܵܢܝܵܬܼܵܐ ܥܢܹܝܢ ܐܲܪ̈ܥܵܢܹܐ ܠܹܠܲܝ ܐܝܼܡܵܡ", "ܘܠܵܐ ܣܦܲܩ ܗܵܘܢܵܐ ܠܡܸܬܼܠܵܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ ܀", ":ܕܲܠܬܲܚܬܿ ܒܵܥܹ̈ܝܢ ܙܡܝܼܢܹ̈ܐ ܕܲܩܪܹܝܢ ܠܡܲܠܟܿܘܼܬܼ ܪܵܘܡ̇ܐ", "ܘܗܵܪܟܵܐ ܪܓܼܝܼܓܼܝܼܢ ܠܲܡܩܵܘܵܝܘܼ ܒܥܘܼܡܪܵܐ ܕܐܲܪܥܵܐ ܀", ":ܡ̇ܝܘܿܬܼܘܼܬܼܵܐ ܐܸܣܪܲܬ̤ ܐܸܢܘܿܢ ܒܚܲܒܼܠܹ̈ܐ ܕܚܲܫܹ̈ܐ", "ܘܗܲܢܝܼ ܠܟܼܠܢܵܫ ܒܹܝܬܼ ܐܲܣܝܼܪܹ̈ܐ ܕܡ̇ܝܘܿܬܼܘܼܬܼܵܐ ܀", ":ܠܵܐ ܐ̄ܢܵܫ ܡܲܪܓܸܿܫ ܒܩܲܫܝܘܼܬܼ ܙܲܝܢܵܐ ܕܚܵܫܘܿܫܘܼܬܼܵܐ", "ܘܠܲܝܬܿ ܕܲܡܣܲܟܸܿܐ ܠܡܸܬܼܦܲܠܵܛܘܼ ܡ̣ܢ ܩܲܫܝܘܼܬܹܗ ܀", ":ܒܥܘܼܡܪܵܐ ܫܚܝܼܩܵܐ ܕܲܡܠܹܐ ܩܸܢܛܵܐ ܪܓܼܝܼܓܼܝܼܢ ܠܲܡܦܵܫ", "ܘܠܵܐ ܡܸܬܼܝܲܐܒܼܝܼܢ ܠܗܵܘ̇ ܬܘܼܩܵܢܵܐ ܕܠܵܐ ܡܸܬܼܚܲܒܿܠ ܀", ":ܩܸܢܝܵܢ ܙܲܒܼܢܵܐ ܡܝܲܩܲܪ ܘܲܪܚܝܼܡ ܥܲܠ ܚܲܝܲܝ̈ܗܘܿܢ", "ܐܲܝܟ ܠܵܐ ܫܲܪܝܼܪ ܚܫܝܼܒܼ ܒܘܼܣܵܡܵܐ ܕܚܲܝܹ̈ܐ ܡܠܝܼܟܹ̈ܐ ܀", ":ܠܲܝܬܿ ܕܲܡܣܲܟܸܿܐ ܠܗܵܘ̇ ܣܘܼܟܵܝܵܐ ܕܲܡܠܸܐ ܛܘܼܒܹ̈ܐ", "ܘܐܸܢ ܠܵܐ ܕܡܸܠܹ̈ܐ ܗܘ̤ ܐܵܡܲ݁ܪ ܠܹܗ ܘܠܵܘ ܣܘܼܥܪ̈ܵܢܹܐ ܀", ":ܒܡܸܠܹ̈ܐ ܡܬܲܢܹܝܢ ܟܠ ܛܵܒܼܵܬܼ̈ܐ ܕܠܵܐ ܡܵܬܼܡܲܠ̈ܠܢ", "ܘܟܲܕܼ ܫܲܪܝܼܪ̈ܵܢ ܠܵܐ ܫܲܪܝܼܪ̈ܵܢ ܠܪܸ̈ܥܝܵܢܲܝܗܘܿܢ ܀", ":ܐܲܝܟ ܬܲܫܥܝܼܬܼܵܐ ܚܫܝܼܒܼ ܣܘܼܥܪܵܢܵܐ ܕܥܵܠܡܵܐ ܕܲܥܬܼܝܼܕܼ", "ܘܕܵܚܹ̇ܠ ܟܠܢܵܫ ܟܲܕܼ ܠܵܐ ܕܵܚܹ̇ܠ ܫܲܪܝܼܪܵܐܝܼܬܼ ܀", ":ܠܵܐ ܫܲܪܝܼܪ̈ܵܢ ܫܲܪܝܼܪ̈ܵܬܼܵܐ ܠܠܵܐ ܫܲܪܝܼܪܹ̈ܐ", "ܘܕܲܓܵܠܵܐܝܼܬܼ ܡܚܵܘܹܝܢ ܒܘܼܫܬܵܐ ܒܣܘܼܥܪ̈ܵܢܲܝܗܘܿܢ ܀", ":ܐܸܣܟܹܿܝܡ ܚܘܼܒܵܐ ܕܪܸܚܡܲܬܼ ܩܘܼܫܬܵܐ ܥܲܠ ܗܲܕܵܡܹ̈ܐ", "ܘܙܵܘܥܲܝ̈ ܢܲܦܫܵܐ ܓܠܹܝܢ ܘܲܡܦܲܣܹܝܢ ܒܠܵܐ ܕܲܟܼܝܘܼܬܼܵܐ ܀", ":ܦܲܓܼܪܵܐ ܡܨܲܒܿܬܼܵܐ ܐܲܝܟ ܐܝܼܠܵܢܵܐ ܕܵܛܥܝܼܢ ܦܹܐܪܹ̈ܐ", "ܘܲܒܼܪܸܥܝܵܢܵܐ ܠܲܝܬܿ ܒܹܗ ܣܓܼܘܼܠܵܐ ܕܐܲܡܝܼܢܘܼܬܼܵܐ ܀", ":ܒܛܲܪ̈ܦܹܐ ܡܗܲܒܹܿܒ̣ ܟܲܪܡܹܗ ܕܚܲܒܿܝܼܒܼܝ ܐܲܝܟ ܟܲܫܪܵܐ", "ܘܲܒܼܓܼܵܘ ܣܵܘܟܵܘ̈ܗܝ ܟܣܹܝܢ ܚܲܪ̈ܘܼܒܹܐ ܕܠܵܐ ܡܸܬܼܐܲܟܼܠܝܼܢ ܀", "ܠܣܲܬܼܘܵܐ ܕܵܡܹ̇ܐ ܙܲܒܼܢܵܐ ܕܲܡ̣ܛܵܢܝ ܥܲܡ ܐܲܪ̈ܥܵܢܹܐ:", "ܘܐܲܝܟ ܐܝܼܠܵܢܹ̈ܐ ܓܠܝܼܙܝܼܢ ܐ̄ܢܵܫܵܐ ܡ̣ܢ ܛܵܒܼܵܬܹ̈ܐ ܀", ":ܥܲܪܝܵܐ ܕܥܵܘ̣ܠܵܐ ܐܸܚܲܕܼ ܒܐܲܪܥܵܐ ܕܲܡܠܝܼܠܘܼܬܼܵܐ", "ܘܦܵܫ̣ܘ ܦܲܠܵܚܹ̈ܐ ܡ̣ܢ ܦܘܼܠܚܵܢܵܐ ܕܫܲܦܝܼܪ̈ܵܬܼܵܐ ܀", ":ܬܲܠܓܵܐ ܕܪܘܼܫܥܵܐ ܢܚܸ݂ܬܼ ܥܲܠ ܙܵܘܥܹ̈ܐ ܐܲܝܟ ܕܥܲܠ ܛܘܼܪܹ̈ܐ", "ܘܲܟܼܠܵܗ̣̇ ܠܐܘܼܪܚܵܐ ܘܠܲܝܬܿ ܕܡܗܲܠܸܟ ܨܹܝܕܼ ܟܹܐܢܘܼܬܼܵܐ ܀", ":ܪܸܚܡܲܬܼ ܟܸܣܦܵܐ ܚܒ݂ܲܛܼܵܗ̇ ܠܢܲܦܫܵܐ ܒܲܕܼܡܘܼܬܼ ܒܲܪܕܵܐ", "ܘܲܢܬ݂ܲܪܘ ܛܲܪ̈ܦܹܐ ܕܗܲܝܡܵܢܘܼܬܼܵܐ ܡ̣ܢ ܪܸܥܝܵܢܵܐ ܀", ":ܐܲܝܟ ܥܲܠܥܵܠܵܐ ܢܫܲܒܼ݂ ܣܲܢ̈ܝܵܬܼܵܐ ܒܚܲܡܵܐ ܕܗܵܘܢܵܐ", "ܘܙܵܥ ܘܐܸܬܼܒܲܠܗܝܼ ܩܹܘܒܲܪܢܹܝܛܵܐ ܝܲܨܪܵܐ ܡܗܝܼܪܵܐ ܀", ":ܡܲܫܒܼܵܐ ܩܲܫܝܵܐ ܕܲܪ̈ܓܼܝܼܠܼܵܬܼܵܐ ܢܩ݂ܲܫ ܒܲܒܼܪܝܼܬܼܵܐ", "ܘܡ̇ܛ̣ܘ ܚܘܼܫܵܒܹ̈ܐ ܕܠܵܐ ܒܢ̣ܵܘ ܫܲܦܝܼܪ ܒܸܢܝܵܢ ܚܘܼܒܵܐ ܀", ":ܥܵܠܘܿܒܼܘܼܬܼܵܐ ܫܓܲܪܬܼܵܗ̇ ܠܐܲܪܥܵܐ ܒܠܵܐ ܫܲܘܝܘܼܬܼܵܐ", "ܘܲܚܡ̣ܵܐ ܫܲܝܼܢܵܐ ܘܝܼܒܸܫܘ̣ ܪ̈ܲܚܡܹܐ ܘܓܼܵܙ ܚܵܘܣܵܢܵܐ ܀", ":ܪܸܚܡܲܬܼ ܩܘܼܫܬܵܐ ܥܸܠܲܬ̤ ܚܸܠܕܲܬ̤ ܒܓܼܵܘ ܚܘܼܫܵܒܹ̈ܐ", "ܘܐܲܝܟ ܨܲܪܨܘܼܪܵܐ ܡܚܵܬ̤ ܘܐܵܘܒܸܿܫܬܹܗ ܠܥܸܩܵܪ ܢܲܦܫܵܐ ܀", ":ܚܘܼܬܼܪܵܐ ܛܪܘܼܢܵܐ ܡ̣ܪܲܕܼ ܒܲܫܩܝܼܦܵܐ ܕܪܵܡܘܼܬܼ ܪܘܼܚܵܐ", "ܘܫܲܪܝܼ ܡܲܩܪܸܒܼ ܠܘܼܩܒܲܠ ܣܸܕܼܪܹ̈ܐ ܕܡܲܟܿܝܼܟܼܘܼܬܼܵܐ ܀", ":ܚܣܵܡܵܐ ܓܵܪܣܵܐ ܟܡܝܼܢ ܒܐܘܼܪ̈ܚܵܬܼܵܐ ܩܕܼܵܡ ܚܵܙܘܼܩܹ̈ܐ", "ܘܢܲܟܼܬܹܿܗ ܠܥܵܠܡܵܐ ܒܢܝܼܒܹ̈ܐ ܩܫܲܝܵ̈ܐ ܕܡܲܪܝܼܪܘܼܬܹܗ ܀", ":ܘܐܲܝܟ ܡ̇ܫܘܿܛܵܐ ܪܚ݂ܸܫ ܩܘܼܛܵܥܵܐ ܒܪܸܥܝܵܢ ܐ̄ܢܵܫܵܐ", "ܘܐܸܟܲܠ̣ ܦܹܐܪܹ̈ܐ ܘܐܲܬܲܪ ܛܲܪ̈ܦܹܐ ܘܦܵܫ̣ ܥܸܩܵܪܵܐ ܀", ":ܐܲܝܟ ܥܸܩܵܪܵܐ ܦܵܫ̣ ܪܸܥܝܵܢܵܐ ܕܠܵܐ ܕܘܼܒܵܪܹ̈ܐ", "ܘܩܲܠܝܼܠ ܒܲܠܚܘܼܕܼ ܩܲܝܵܡܵܐ ܒܹܗ ܚܲܝܘܼܬܼ ܚܲܝܹ̈ܐ ܀", ":ܚܪܸ݂ܒܼ ܘܐܸܬܼܝܲܒܲܫ ܟܲܪܡܵܐ ܡܠܝܼܠܵܐ ܕܣܲܬܵܘ̈ܗܝ ܕܐܵܕܼܵܡ", "ܘܕܸܿܫܘܼ݂ܗܝ ܫܹܐܕܹ̈ܐ ܒܲܥܪܝܼܪ̈ܵܝܹܐ ܐܲܝܟ ܥܵܒܼܘܿܪܹ̈ܐ ܀", ":ܠܵܐ ܦܵܫܲܬ̤ ܒܹܗ ܚܕܵܐ ܛܘܿܛܝܼܬܼܵܐ ܕܠܵܐ ܐܸܬܼܢܲܟܼܝܲܬ̤", "ܘܐܸܢܗܘ̤ ܕܦܵܫܲܬ̤ ܠܲܝܬܿ ܒܵܗ̇ ܚܲܡܪܵܐ ܕܗܲܢܝܼܐܘܼܬܼܵܐ ܀", ":ܘܵܝܠܲܢ ܕܲܠܡܵܐ ܕܵܐܹ̇ܝܢ ܥܲܡܲܢ ܡܵܪܹܐ ܟܲܪܡܵܐ", "ܘܲܡܩܲܛܪܸܓܼ ܠܵܗ̇ ܠܛܵܠܘܿܡܘܼܬܲܢ ܐܲܝܟ ܕܝܗ̄ܘܼܕܼܵܝܹ̈ܐ ܀", ":ܘܵܝܠܲܢ ܕܲܠܡܵܐ ܡܙܲܡܸܢ ܩܵܪܹܐ ܟܝܵܢܹ̈ܐ ܚܲܪ̈ܫܹܐ", "ܕܢܸܗܘܘܿܢ ܣܵܗ̈ܕܹܿܐ ܥܲܠ ܒܝܼܫܘܼܬܲܢ ܕܛܠܸܡܲܬ̤ ܚܘܼܒܹܿܗ ܀", ":ܘܵܝܠܲܢ ܢܹܐܡܲܪ ܥܲܡ ܟܵܪܘܿܙܵܐ ܢܒܼܝܼܵܐ ܕܪܘܼܚܵܐ", "ܕܲܗܘ̤ܵܘ ܐ̄ܢܵܫܵܐ ܠܸܩܛܵܐ ܕܩܲܝܛܵܐ ܐܲܝܟ ܡܵܐ ܕܲܟܼܬܼܝܼܒܼ ܀", ":ܠܲܝܬܿ ܒܹܗ ܒܟܲܪܡܲܢ ܣܓܼܘܼܠܵܐ ܕܗܲܢܝܼ ܐܲܝܟ ܕܠܲܡܹܐܟܲܠ", "ܘܠܵܐ ܒܲܟܵܪܬܵܐ ܕܢܸܬܼܒܲܝܲܐ ܒܵܗ̇ ܪܸܡܙܵܐ ܕܢܲܨ̣ܒܹܿܗ ܀", ":ܐܵܡܲ݁ܪ ܡ̇ܪܹܝܢ ܐܲܝܟ ܒܲܪܬܼ ܩܵܠܵܐ ܕܢܒܼܝܼܘܼܬܼܵܐ", "ܕܐܸܒܲܕܼ ܚܲܣܝܵܐ ܘܠܲܝܬܿ ܬܘܼܒܼ ܕܲܬܼܪܝܼܨ ܒܲܒܼܢܲܝ̈ܢܵܫܵܐ ܀", "ܒܠܸܒܿܗܘܿܢ ܢܸܟܼܠܵܐ ܘܲܒܼܣܸܦ̈ܘܵܬܼܗܘܿܢ ܟܲܕܵܒܼܘܼܬܼܵܐ:", "ܘܐܲܝܟ ܨܲܝܵܕܹ̈ܐ ܛܵܡ̇ܪܝܼܢ ܦܲܚܹ̈ܐ ܒܠܸܫܵܢܲܝ̈ܗܘܿܢ ܀", ":ܩܢܹܐ ܫܘܼܠܛܵܢܵܐ ܡܲܚܨܸܦ ܫܵܐܹ̇ܠ ܥܵܘܵ݁ܠܵܐܝܼܬܼ", "ܘܐܵܦ ܕܲܝܵܢܵܐ ܡܲܣܓܸܿܐ ܬܵܒܼܵܥ̇ ܚܲܪܡܵܢܵܐܝܼܬܼ ܀", ":ܪܲܒܵܐ ܡܡܲܠܸܠ ܐܲܝܟ ܨܸܒܼܝܵܢܹܗ ܘܠܵܐ ܡܸܬܼܟܲܚܲܕܼ", "ܘܐܲܝܟ ܠܵܐ ܐ̄ܢܵܫܵܐ ܚܫܝܼܒܼܝܼܢ ܐ̄ܢܵܫܵܐ ܠܪܵܡܘܼܬܼ ܪܘܼܚܹܗ ܀", ":ܐܲܝܢܵܐ ܕܡܲܠܸܦ ܒܚܘܼܬܼܪܵܐ ܡܲܠܸܦ ܘܠܵܘ ܡ̣ܢ ܞܘܼܒܵܐ", "ܘܐܲܝܢܵܐ ܕܝܵܠܹ̇ܦ ܒܪܸܚܡܲܬܸ ܕܲܪܓܼܵܐ ܚܦܝܼܛ ܨܹܝܕܼ ܪܲܒܹܿܗ ܀", ":ܠܵܐ ܡܲܠܦܵܢܵܐ ܚܵܢܹ̇ܐ ܠܢܝܼܫܵܐ ܕܪܲܒܵܐ ܡܫܝܼܚܵܐ", "ܘܠܵܘ ܝܵܠܘܿܦܵܐ ܪܵܕܹܐ ܒܛܲܟܼܣܵܐ ܕܬܲܠܡܝܼܕܘܼܬܼܵܐ ܀", ":ܥܲܡܘܼܛ ܢܘܼܗܪܵܐ ܕܪܲܒܵܢܘܼܬܼܵܐ ܨܼܝܕ ܬܲܠܡܝܼܕܹ̈ܐ", "ܘܦܲܟܿܝܼܗ ܛܲܥܡܵܐ ܕܬܲܠܡܝܼܕܘܼܬܼܵܐ ܒܦܘܼܡ ܪ̈ܲܒܢܹܐ ܀", ":ܡܸܠܹ̈ܐ ܡܲܠܸܦ ܪܲܒܵܐ ܚܬܼܝܼܪܵܐ ܘܠܵܘ ܣܘܼܥܪ̈ܵܢܹܐ", "ܘܡܸܠܹ̈ܐ ܫܡܲ݁ܥ ܐܵܦ ܬܲܠܡܝܼܕܼܵܐ ܘܠܵܘ ܣܘܼܟܵܠܵܐ ܀", ":ܒܥܲܝܢܲܝ̈ ܒܸܣܪܵܐ ܡܲܗܓܹܿܐ ܠܫܲܒܼܪܹ̈ܐ ܒܡܸܠܲܝ̈ ܪܘܼܚܵܐ", "ܘܲܠܗܲܕܵܡܹ̈ܐ ܡܚܵܘܸܐ ܚܲܝܠܹ̈ܐ ܕܲܣܬܼܝܼܪ̈ܵܬܼܵܐ ܀", ":ܚܵܐܲ݁ܪ ܒܸܣܪܵܐ ܒܸܣܪܵܢܵܐܝܼܬܼ ܒܪ̈ܘܼܚܵܢܝܵܬܼܵܐ", "ܘܐܲܝܟ ܛܸܠܵܠܵܐ ܚܫܝܼܒܼ ܒܘܼܕܵܩܵܐ ܕܲܥܬܼܝܼ̈ܕܵܬܼܵܐ ܀", ":ܒܪ̈ܓܼܫܲܝ ܦܲܓܼܪܵܐ ܥܢܸܐ ܒܲܪܢܵܫܵܐ ܒܲܕܼܠܵܐ ܪܸ̈ܓܼܫܹܐ", "ܘܐܲܝܟ ܕܲܒܼܚܸܠܡܵܐ ܦܵܗܹ̇ܐ ܒܐ̄ܪ̈ܵܙܹܐ ܐܲܠܵܗܵܝܹ̈ܐ ܀", ":ܠܚܸܠܡܵܐ ܕܵܡܹ̇ܐ ܫܪܵܪܵܐ ܒܕܼܵܪܲܢ ܟܲܕܼ ܡܸܬܿܬܿܢܹܐ", "ܘܲܟܼܒܲܪ ܫܲܪܝܼܪ ܚܸܠܡܵܐ ܠܣܲܟܼܠܹ̈ܐ ܝܼܬܿܝܼܪ ܡܸܢܹܗ ܀", ":ܫܲܪܝܼܪ ܚܸܠܡܵܐ ܠܠܵܐ ܫܲܪܝܼܪܹ̈ܐ ܘܟܲܕ ܛܵܒܼ ܕܲܓܵܠ", "ܘܣܵܘ̇ܚܝܼܢ ܠܐܘܼܪܥܹܗ ܟܲܕܼ ܡܸܬܿܬܿܢܹܐ ܛܵܒܼ ܡ̣ܢ ܩܘܼܫܬܵܐ ܀", ":ܩܵܥܑܹ̇ܐ ܩܘܼܫܬܵܐ ܒܲܟܼܬܼܝܼ̈ܒܼܵܬܼܵܐ ܘܠܵܐ ܐ̄ܢܵܫ ܨܵܐܹ̇ܬܼ", "ܘܨܵܠܝܵܐ ܐܸܕܼܢܵܐ ܕܐܲܪ̈ܥܵܢܵܝܹܐ ܠܡܸܫܡܲܥ ܕܐܲܪܥܵܐ ܀", ":ܐܲܡܝܼܢ ܪܵܗܹ̇ܛ ܒܹܝܬܼ ܐܵܬܼ̈ܘܵܬܼܵܐ ܗܘ̤ ܒܲܠܚܘܿܕܵܘܗܝ", "ܘܣܲܓܿܝܼ ܟܸܢܫܵܐ ܕܪ̈ܕܝܼܝ ܒܐܘܼܪܚܵܐ ܦܬܼܝܼܬܼܵܐ ܕܥܵܘ̣ܠܵܐ ܀", ":ܢܲܗܝܼܪ ܕܸܠܩܹܗ ܛܵܒܼ ܡ̣ܢ ܫܸܡܫܵܐ ܠܚܵܙܝܲ̈ ܫܲܦܝܼܪ", "ܘܲܠܚܸܫܘܿܟܹ̈ܐ ܪܚܝܼܡ ܚܸܫܘܿܟܼܵܐ ܛܵܒ̣ ܡ̣ܢ ܢܘܼܗܪܹܗ ܀", ":ܪܓܼܝܼܓܼ ܥܸܢܝܵܢܹܗ ܛܵܒܼ ܡ̣ܢ ܕܲܗܒܼܵܐ ܘܡܲܪܓܵܢܝܵܬܼܵܐ", "ܘܪ̈ܵܓܲܝ ܟܸܣܦܵܐ ܐܵܦܠܵܐ ܕܐܝܼܬܼܵܘܗܝ ܪܓܼܝܼܫܝܼܢ ܡܸܡܬܼܘܿܡ ܀", ":ܚܠܸܐ ܡ̣ܢ ܕܸܒܼܫܵܐ ܘܟܲܟܵܪܝܼܬܼܵܐ ܠܚܸܟܵܐ", "ܘܥܲܠ ܥܵܘܵܠܹܐ ܡܲܪܝܼܪ ܫܸܩܝܹܗ ܘܠܵܐ ܡܸܬܼܩܲܒܲܠ ܀", ":ܠܪ̈ܵܚܡܲܝ ܚܘܼܒܹܿܗ ܪܚܝܼܡ ܥܸܢܝܵܢܹܗ ܘܗܲܢܝܼ ܐܘܼܟܼܠܹܗ", "ܘܥܲܠ ܛܵܠܘܿܡܹ̈ܐ ܩܫܹܐ ܐܵܦ ܫܲܪܒܹܿܗ ܟܲܕܼ ܡܸܬܼܡܲܠܲܠ ܀", ":ܢܒܼܝܼܵܐ ܩܵܥܹ̇ܐ ܕܝܲܩܝܼܪ ܡ̣ܢ ܟܠ ܘܲܚܠܸܐ ܡ̣ܢ ܟܠ", "ܘܥܲܠ ܦܲܪܝܼܗܹ̈ܐ ܦܲܟܿܝܼܗ ܛܲܥܡܹܗ ܘܫܝܼܛ ܥܵܢܝܵܢܹܗ ܀", "ܕܵܘܝܼܕܼ ܩܲܒܸܿܠ ܕܢܸܛܲܪ ܡܸܠܵܘ̈ܗܝ ܒܲܙܗܝܼܪܘܼܬܼܵܐ:", "ܘܥܲܛܠܲܝ̈ ܠܸܒܵܐ ܥܪܲܩܘ̣ ܡ̣ܢ ܨܹܐܕܼܵܘܗܝ ܡ̣ܢ ܒܝܼܫܵܐ ܀", ":ܒܝܼܫܵܐ ܚܲܫܒ̣ܿܘܼܗܝ ܐ̄ܢܵܫܵܐ ܒܝܼܫܹ̈ܐ ܠܥܸܢܝܵܢ ܩܘܼܫܬܵܐ", "ܘܐܲܝܟ ܕܡ̣ܢ ܣܲܡܵܐ ܕܥܲܙܝܼܙ ܪܹܚܝܹܗ ܓܥ݂ܲܨܘ ܡ̣ܢ ܫܸܩܝܹܗ ܀", ":ܒܟܹܐܒܹ̈ܐ ܩ̈ܫܲܝܵܐ ܕܲܪ̈ܓܼܝܼܓܼܵܬܼܵܐ ܪܡܹܝܢ ܡ̇ܝܘܿܬܹ̈ܐ", "ܥܲܠ ܗܵܝ̇ ܩܲܫܝܵܐ ܡܸܠܲܬܼ ܩܘܼܫܬܵܐ ܥܲܠ ܟܹܐܒܲܝ̈ܗܘܿܢ ܀", ":ܠܲܟܼܪܝܼܗ ܦܲܓܼܪܵܐ ܕܵܡܹ̇ܝܢ ܐ̄ܢܵܫܵܐ ܟܪ̈ܝܼܗܲܝ ܢܲܦܫܵܐ", "ܕܩܲܢܝܼܛ ܕܢܸܓܼܠܸܐ ܥܲܣܩܘܼܬܼ ܟܹܐܒܹܗ ܠܐܵܣܵܘ̈ܬܼܵܐ ܀", ":ܡܸܩܢܲܛ ܩܵܢ̇ܛܝܼܢ ܐܵܦ ܚܲܛܵܝܹ̈ܐ ܥܲܠ ܚܵܘ̈ܒܲܝܗܘܿܢ", "ܘܠܵܐ ܡܸܬܼܩܲܪܒܼܝܼܢ ܠܲܬܼܪܲܥ ܩܘܼܫܬܵܐ ܐܵܣܝܵܐ ܕܡܲܓܵܢ ܀", ":ܡܸܒܿܗܲܬܼ ܒܵܗ̇ܬܿܝܼܢ ܕܲܢܚܵܘܘܿܢܵܝܗܝ ܠܟܹܐܒܼܵܐ ܕܲܒܼܗܘܿܢ", "ܘܠܵܐ ܡܸܬܼܒܲܝܢܝܼܢ ܕܟܹܐܒܼܵܐ ܕܲܥܬܸ̣ܩ ܥܣܸܩ ܚܘܼܠܡܵܢܹܗ ܀", ":ܒܠܑܵܐ ܝܼܕܲܥܬܼܵܐ ܡܟܲܣܹܝܢ ܫܘܼܚܢܹ̈ܐ ܕܣܘܼܥܪ̈ܵܢܲܝܗܘܿܢ", "ܘܠܵܐ ܡܸܬܼܒܲܩܹܝܢ ܕܒܼܵܬܲܪ ܡ̇ܘܬܵܐ ܠܲܝܬܿ ܚܘܼܠܡܵܢܵܐ ܀", ":ܡܸܛܥܵܐ ܛܵܥܹ̇ܝܢ ܒܣܲܒܼܪܵܐ ܕܪ̈ܲܚܡܹܐ ܕܚܵܢ̇ܝܼܢ ܡܲܓܵܢ", "ܘܠܵܐ ܡܸܣܬܲܟܿܠܝܼܢ ܕܐܸܢ ܐܝܼܬܼ ܪ̈ܲܚܡܹܐ ܐܵܦ ܟܹܐܢܘܼܬܼܵܐ ܀", ":ܕܐܝܼܬܼ ܗ̄ܘ̣ ܪ̈ܲܚܡܹܐ ܗ̄ܘ̣ ܠܵܟ ܐܘܿ ܒܲܪܢܵܫܵܐ", "ܡ̇ܕܹܝܢ ܩܲܒܸܿܠ ܕܐܝܼܬܼ ܟܹܐܢܘܼܬܼܵܐ ܕܠܵܐ ܡܸܙܕܲܟܼܝܵܐ ܀", ":ܐܸܢܗܘ̤ ܕܙܵܟܹ̇ܝܢ ܪ̈ܲܚܡܹܐ ܒܕܝܼܢܵܐ ܠܲܝܬܿ ܟܹܐܢܘܼܬܼܵܐ", "ܘܐܸܢ ܟܹܐܢܵܐܝܼܬܼ ܕܵܐܹ̇ܢ ܟܹܐܢܵܐ ܠܲܝܬܿ ܚܵܘܣܵܢܵܐ ܀", ":ܐܸܢܗܘ̤ ܕܟܹܐܢܵܐ ܗ̄ܘ̣ ܢܩܲܒܸܿܠ ܡ̇ܕܹܝܢ ܕܟܹܐܝܢ ܒܘܼܚܪܵܢܹܗ", "ܘܢܹܐܠܲܦ ܫܲܦܝܼܪ ܕܟܹܐܢܵܐ ܘܛܵܒܼܵܐ ܠܵܘ ܫܝܼܥܵܐܝܼܬܼ ܀", ":ܕܟܹܐܝܢ ܒܵܪܘܿܝܵܐ ܫܲܦܝܼܪ ܡ̇ܘܕܸܿܐ ܟܠ ܕܲܥܒܼܝܼܕܼܵܐ ܗ̄ܘ̣", "ܘܕܲܡܪܲܚܡܵܢܵܐ ܗ̄ܘ̣ ܣܵܗܹ̇ܕܼ ܚܘܼܒܹܿܗ ܕܲܠܘܵܬܼ ܓܸܢܣܲܢ ܀", ":ܦܵܪܘܿܫܵܐܝܼܬܼ ܘܵܠܹ̇ܐ ܕܢܸܩܪܹܝܘܗܝ ܟܹܐܢܵܐ ܘܛܵܒܼܵܐ", "ܕܛܵܒܼ ܠܲܕܿܬܼܵܐܹ̇ܒܼ ܘܟܹܐܝܢ ܟܲܕܼ ܬܵܒܲܥ̇ ܠܲܕܠܵܐ ܬܵܐܹ̇ܒܼ ܀", ":ܠܲܢ ܗ̄ܘ̣ ܓܲܠܝܵܐ ܕܝܲܨܪܲܢ ܫܲܠܝ̣ܛ ܥܲܠ ܬܲܪ̈ܬܲܝܗܹܝܢ", "ܘܐܸܢ ܫܵܦܲ݁ܪ ܠܹܗ ܡܫܲܚܠܸܦ ܢܸܓܼ̈ܕܲܐ ܠܘܵܬܼ ܚܵܘܣܵܢܵܐ ܀", ":ܘܐܸܢ ܒܹܗ ܣܝܼܡܵܐ ܣܝܼܡܲܬܼ ܓܲܙܹ̈ܐ ܕܚܲܝܹ̈ܐ ܘܡ̇ܘܬܵܐ", "ܠܡܵܢ ܡܸܬܼܥܲܕܲܠ ܝܲܨܪܲܢ ܒܝܼܫܵܐ ܡܲܪܵܚܵܐܝܼܬܼ ܀", ":ܝܲܨܪܲܢ ܐܲܚܝܼܕ ܬܪܲܥ ܡܲܠܟܿܘܼܬܼܵܐ ܐܸܢ ܨܵܒܹ̇ܝܢܲܢ", "ܘܗܘ̤ܝܘܼ ܕܡܲܥܸܠ ܘܗܘ̤ܝܘܼ ܕܡܲܦܸܩ ܐܲܝܟ ܨܸܒܼܝܵܢܹܗ ܀", ":ܐܵܦ ܗܵܘ̇ ܩܵܠܵܐ ܕܕܲܪܫܵܗ̇ ܠܐܘܼܪܚܵܐ ܕܡܲܠܟܿܘܼܬܼ ܪܵܘܡ̇ܐ", "ܩ̣ܥܵܐ ܕܡܲܠܟܿܘܼܬܑܼܵܐ ܠܓܼܵܘ ܡ̣ܢ ܐ̄ܢܵܫܵܐ ܗ̄ܝܸ ܘܲܒܼܗܘܿܢ ܫܲܪܝܵܐ ܀", ":ܘܐܸܢ ܡܲܠܟܿܘܼܬܼܵܐ ܡܲܠܝܲܬܼ ܚܲܝܹ̈ܐ ܒܐ̄ܢܵܫܵܐ ܫܲܪܝܵܐ", "ܠܲܝܬܿ ܟܹܝܬܼ ܕܲܣܟܲܠ ܡ̣ܢ ܒܲܪܢܵܫܵܐ ܕܣܵܢܹ̇ܐ ܚܲܝܵܘ̈ܗܝ ܀", "ܐܲܝܟܲܢ ܠܵܐ ܗ̄ܘ̣ܵܐ ܣܵܢܹ̇ܐ ܠܚܲܝܵܘ̈ܗܝ ܣܵܢܹ̇ܐ ܫܪܵܪܵܐ:", "ܕܫܵܒ̇ܩ ܐܘܼܪܚܵܐ ܕܪܲܗܒܼܘܿܢ ܚܲܝܹ̈ܐ ܘܪܵܕܹܐ ܒܬܼܵܘܫܵܐ ܀", ":ܠܘܼܩܒܲܠ ܝܲܨܪܹܗ ܘܠܘܼܩܒܲܠ ܩܘܼܫܬܵܐ ܩܵܐܹ̇ܡ ܐ̄ܢܵܫܵܐ", "ܕܟܲܕܼ ܝܵܕܼܘܿܥܵܐ ܗ̄ܘ̣ ܛܵܠܹ̇ܡ ܗܘ̤ ܠܹܗ ܘܠܲܡܬܲܩܢܵܢܹܗ ܀", ":ܛܠܘܼܡܝܵܐ ܪܲܒܵܐ ܛܠܲܡ̣ܘ ܡ̇ܝ̈ܘܿܬܹܐ ܠܚܲܝܹ̈ܐ ܕܲܒܼܗܘܿܢ", "ܕܫܵܛܘ̣ ܢܵܡܘܿܣܵܐ ܕܣܵܡ̣ ܒܵܪܘܿܝܵܐ ܠܛܘܼܟܵܣܲܝ̈ܗܘܿܢ ܀", ":ܫܒܲܩ̣ܘ ܦܘܼܩܕܵܢܵܐ ܕܪܲܡܪܸܡ ܐܸܢܘܿܢ ܠܥܸܠ ܡ̣ܢ ܟܠܵܐ", "ܘܲܪܚܸܡ̣ܘ ܚܘܼܒܵܐ ܕܐܵܟܹ̇ܠܩܲܪܨܵܐ ܕܨܲܥܲܪ ܐܸܢܘܿܢ ܀", ":ܐܲܫܝܼܛܘ ܠܲܫܡܵܐ ܕܝܲܩܲܪ ܐܸܢܘܿܢ ܒܲܫܒܼܝܼ̈ܚܵܬܹܗ", "ܝܲܗ̣̄ܒܼܘ ܐܝܼܩܵܪܵܐ ܕܫܸܡ ܪܲܒܿܘܼܬܼܵܐ ܠܲܕܼܠܵܐ ܐܲܠܵܗ ܀", ":ܕܵܫܘ̣ ܢܵܡܘܿܣܵܐ ܢܘܼܗܪܵܐ ܘܡܸܠܚܵܐ ܐܵܦ ܗܲܕܿܝܼܐܵܐ", "ܕܕܼܵܪܹܫ ܐܘܼܪܚܵܐ ܘܡܲܩܢܸܐ ܛܲܥܡܵܐ ܘܡܲܢܗܲܪ ܗܵܘܢܵܐ ܀", ":ܬܪܲܥ̣ܘ ܦܘܼܩܕܵܢܵܘ̈ܗܝ ܫܘܼܪܵܐ ܪܵܡ̇ܐ ܕܒܲܦܲܝ̈ ܥܵܘ̣ܠܵܐ", "ܘܥ݂ܲܠ ܚܲܝ̈ܘܵܬܼܵܐ ܥܝܵܕܹ̈ܐ ܒܝܼܫܹ̈ܐ ܘܚܲܒܸܿܠܘ ܦܹܐܪ̈ܵܘܗܝ ܀", ":ܥܪ̈ܵܕܹܐ ܘܕܒܹ̈ܐ ܘܐܲܪ̈ܝܵܘܵܬܼܵܐ ܙܢܲܝ̈ ܒܝܼ̈ܫܵܬܼܵܐ", "ܣܥ̣ܵܘ ܥܲܠ ܟܲܪܡ̇ܐ ܢܵܡܘܿܣܵܝܵܐ ܕܦܘܼܠܚܵܢ ܐ̄ܢܵܫܵܐ ܀", ":ܒܵܩܹ̈ܐ ܘܩܲܡܨܹ̈ܐ ܐܵܦ ܕܲܒܵܒܹ̈ܐ ܪ̈ܲܚܫܵܐ ܫܝܼܛܵܐ", "ܟܢܲܫܘ̣ ܥܲܠ ܛܲܪ̈ܦܵܘܗܝ ܘܐܲܬܲܪܘ ܦܹܐܪ̈ܘܗܝ ܘܒܲܕܲܪܘ ܐܸܒܹܿܗ ܀", ":ܒܲܕܼܡܘܼܬܼ ܪ̈ܲܚܫܵܐ ܪܚܸܫܘ̣ ܚܘܼܫܵܒܹ̈ܐ ܒܲܥܪܝܼܪ̈ܵܝܐ", "ܘܲܣܒ݂ܲܟܼܘ ܘܲܡ̣ܛܵܘ ܠܪܵܘܡ̇ܐ ܪܲܒܵܐ ܕܢܵܡܘܣ ܪܘܼܚܵܐ ܀", ":ܦܲܓܼܪܵܐ ܘܢܲܦܫܵܐ ܦ̣ܩܲܪܘ ܘܐܸܫܬܲܚܝܲܢܘ ܒܲܪ̈ܓܼܝܼܓܼܵܬܼܵܐ", "ܘܠܵܐ ܐܸܬܼܒܲܩܝܼܘ ܒܲܫܟܼܝܼܪ̈ܵܬܲܐ ܕܪܸ̈ܥܝܵܢܲܝܗܘܿܢ ܀", ":ܟܪܘܿܡ̇ܐ ܕܟܲܠܒܵܐ ܩܢܵܬ̤ ܙܵܢܝܘܼܬܼܵܐ ܠܘܼܩܒܲܠ ܩܘܼܫܬܵܐ", "ܘܲܟܼܡܵܐ ܕܟܼܵܐܹ̇ܐ ܒܙܲܠܝܼܠܘܼܬܼܵܗ̇ ܗܝ̤ ܐܲܝܟ ܕܐܝܼܬܹܝܗ̇ ܀", ":ܓܲܢܵܒܲܘܼܬܼܵܐ ܠܸܒܼܟܲܬ̤ ܚܘܼܨܦܵܐ ܕܕܹܐܒܼܵܐ ܝܲܥܢܵܐ", "ܘܪܸܒܿܘܿ ܩܵܠܵܝܼ̈ܢ ܐܸܢ ܩܵܥܹ̇ܝܢ ܒܵܗ̇ ܠܵܐ ܡܸܬܼܟܲܚܕܼܵܐ ܀", ":ܚܣܵܡܵܐ ܦܲܩܪܵܐ ܕܡ̇ܘܠܸܕܼ ܩܸܛܠܵܐ ܦܩ݂ܲܪ ܐܲܝܟ ܐܲܪܝܵܐ", "ܘܐܲܪܝܼܡ ܩܵܠܹܗ ܥܲܠ ܕܲܝܵܢܹܐ ܘܠܘܼܚܵܡܲܝ̈ܗܘܿܢ ܀", ":ܥܵܠܘܿܒܼܘܼܬܼܵܐ ܗܘ̤ܵܬܼ ܐܲܝܟ ܕܸܒܵܐ ܟܪܘܿܡܬܼܵܢܝܼܬܼܵܐ", "ܘܲܟܼܡܵܐ ܕܫܵܬܼ̇ܝܵܐ ܕܡ̇ܐ ܕܲܥܠܝܼܒܹ̈ܐ ܬܘܼܒܼ ܡܸܬܼܠܲܗܩܵܐ ܀", ":ܪܸܚܡܲܬܼ ܡܸܣܦܵܐ ܛܸܡܪܲܬ̤ ܦܲܚܹ̈ܐ ܒܝܲܡܵܐ ܘܚܲܒܼܫܑܵܐ", "ܘܨܵܕܲܬ̤ ܥܲܡܡܹ̈ܐ ܘܲܡܕܼܝܼ̈ܢܵܬܼܵܐ ܠܓܼܵܘ ܡ̣ܢ ܥܘܼܒܵܗ̇ ܀", ":ܪܸܚܡܲܬܼ ܫܘܼܒܼܚܵܐ ܣܸܟܼܪܲܬ̤ ܐܸܕܢܹܝ̈ܗ̇ ܡ̣ܢ ܒܘܼܝܵܢܵܐ", "ܘܐܲܝܟ ܐܵܟܹܕܢܵܐ ܫܵܛܲܬ̤ ܚܲܝܠܵܐ ܕܲܒܼܓܼܵܘ ܣܸܦܪܹ̈ܐ ܀", "ܕܲܓܵܠܘܼܬܼܵܐ ܒܲܪܬܹܗ ܕܒܼܝܼܫܵܐ ܕܝܲܠܕܹܵܗ̇ ܒܲܥܕܹܢ:", "ܥܒܲܪܬܹܗ ܠܐܲܒܼܘܼܗ̇ ܒܐܘܼܡܵܢܘܼܬܼܵܐ ܕܡܹܐܟܲܠ ܩܲܪܨܵܐ ܀", ":ܠܬܲܥܠܵܐ ܕܵܡ̇ܝܵܐ ܒܲܗ̈ܦܵܟܵܬܼܵܐ ܕܲܓܵܠܵܬܼ̈ܐ", "ܘܐܲܝܟ ܕܲܒܼܢܸܩܥܹ̈ܐ ܚܵܠ̇ܕܵܐ ܒܐܲܪܥܵܐ ܕܠܵܐ ܬܸܬܼܦܲܪܣܸܐ ܀", ":ܚܘܼܬܼܪܵܐ ܥܪܵܕܼܵܐ ܕܪܵܕܹܐ ܒܚܘܼܪܒܵܐ ܕܠܵܐ ܒܘܼܝܵܢܵܐ", "ܡ̣ܪܲܕܼ ܡ̣ܢ ܢܝܼܪܵܐ ܕܡܲܟܿܝܼܟܼܘܼܬܼܵܐ ܡܫܲܝܢܲܬܼ ܐ̄ܢܵܫܵܐ ܀", ":ܪܲܒܿܘܼܬܼ ܟܲܪܣܵܐ ܫܝܘܿܠ ܒܵܠܲܥܬܼܵܐ ܕܠܵܐ ܡܸܬܼܡܲܠܝܵܐ", "ܒܠܲܥܬܹ̣ܗ ܠܥܵܠܡܵܐ ܘܠܵܐ ܐܸܬܼܝܲܕܼܥܲܬ̤ ܕܐܸܟܼܠܲܬ̤ ܡܸܕܹܿܡ ܀", ":ܪܸܛܢܵܐ ܡܢܝܼܢܵܐ ܕܫܝܼܛ ܒܲܚܙܵܬܹܗ ܘܒܼܝܼܫ ܚܘܼܒܵܠܹܗ", "ܥܒ݂ܲܪ ܥܲܠ ܚܲܩܠܵܐ ܕܦܵܪܘܿܫܘܼܬܼܵܐ ܘܚܲܒܸܿܠ ܦܹܐܪܸ̈ܝܗ̇ ܀", ":ܚܸܡܬܼܵܐ ܣܸܦܲܬ̤ ܒܲܕܼܡܘܼܬܼ ܢܘܼܪܵܐ ܒܥܵܒܼܵܐ ܕܢܲܦܫܵܐ", "ܘܝܼܩܸܕܼܘ ܐܲܟܲܚ̄ܕܼ ܪ̈ܲܓܼܫܹܐ ܘܙܵܘܥܹ̈ܐ ܒܚܲܡܝܼܡܘܼܬܼܵܗ̇ ܀", ":ܐܲܝܟ ܕܲܒܼܢܘܼܪܵܐ ܚ̣̄ܩܸܕܼ ܘܐܸܣܬܲܝܲܛ ܫܲܦܝܼܪ̈ܵܬܼܵܐ", "ܘܠܵܐ ܦܵܫ̣ ܦܹܐܪܵܐ ܕܗܲܢܝܼܬܘܼܬܼܵܐ ܒܟܲܪܡܵܐ ܕܐ̄ܢܵܫܵܐ ܀", ":ܐܲܝܟ ܚܲܝ̈ܘܵܬܼܵܐ ܥܲܠܘ̣ ܚܘܼ̈ܬܼܚܵܬܹܐ ܠܓܼܵܘ ܕܲܝܵܢܵܐ", "ܘܐܸܟܲܠܘ̣ ܦܹܐܪ̈ܵܘܗܝ ܘܫܲܒܼܩ̣ܘܼܗܝ ܥܲܪܛܸܠ ܐܲܝܟ ܕܲܒܼܣܲܬܼܘܵܐ ܀", ":ܣܲܬܼܘܵܐ ܩܲܫܝܵܐ ܕܲܪ̈ܓܼܝܼܓܼܵܬܼܵܐ ܢܓܲܪ ܒܲܒܼܪܝܼܬܼܵܐ", "ܘܲܒܼܛܸܠ ܥܵܠܡܵܐ ܡ̣ܢ ܦܘܼܠܚܵܢܵܐ ܪܘܼܚܵܢܵܝܵܐ ܀", ":ܚܸܫܟܵܐ ܕܛܘܼܥܝܲܝ ܠܸܠܝܵܐ ܕܲܬܼܪܹܝܢ ܥܠܲܒ̣ ܠܲܫܪܵܪܵܐ", "ܘܲܣܠܸܩ ܙܹܐܦܵܐ ܠܕܲܪܓܼܵܐ ܪܵܡܵܐ ܠܥܸܠ ܡ̣ܢ ܩܘܼܫܬܵܐ ܀", ":ܐܲܝܟ ܐܝܼܡܵܡܵܐ ܕܝܲܪ̈ܝܲܚ ܣܲܬܼܘܵܐ ܙܥܲܪ ܛܵܒܼܵܬܼ̈ܐ", "ܘܐܲܝܟ ܪܲܒܿܘܼܬܼܵܐ ܕܠܲܝ̈ܠܵܘܵܬܼܵܐ ܥܫܸ݂ܢ ܒܝܼ̈ܫܵܬܼܵܐ ܀", ":ܠܲܝܬܿ ܒܹܗ ܒܕܼܵܪܲܢ ܕܘܼܡܝܵܐ ܕܩܲܝܛܵܐ ܒܦܘܼܠܚܵܢ ܚܲܝܹ̈ܐ", "ܘܠܲܝܬܿ ܕܲܡܥܲܙܸܐ ܩܕܼܵܡ ܚܘܼ̈ܬܼܵܚܵܬܹܐ ܐܲܝܟ ܕܲܒܼܚܘܼܡܵܐ ܀", ":ܐܲܝܟ ܕܲܒܼܣܲܬܼܘܵܐ ܚܒܼܝܼܫ ܪܸܥܝܵܢܵܐ ܒܗܲܝܟܲܠ ܦܲܓܼܪܵܐ", "ܘܲܡܥܵܘܸܟ ܠܵܗ̇ ܠܟܲܫܝܼܪܘܼܬܹܗ ܥܲܪܝܵܐ ܕܥܵܘ̣ܠܵܐ ܀", ":ܒܥܵܒܼܘܿܪ̈ܝܵܬܼܵܐ ܩܲܝܛܵܐ ܗܲܢܝܼ ܠܐܲܪ̈ܥܵܢܵܝܹܐ", "ܘܒܲܥܬܼܝܼ̈ܕܼܵܬܼܵܐ ܒܣܲܬܼܘܵܐ ܟܡܝܼܪܵܐ ܡܢܵܚܝܼܢ ܠܲܡܦܵܫ ܀", ":ܠܦܠܚܵܢ ܥܵܘ̣ܠܵܐ ܙܥܘܿܪ ܫܘܼܚܠܵܦܵܐ ܕܝܲܪ̈ܚܲܝ ܫܲܢ̄ܬܵܐ", "ܘܲܠܕܘܼܪܵܫܵܐ ܕܙܲܕܼܝܼܩܘܼܬܼܵܐ ܘܠܵܐ ܚܲܕܼ ܝܵܘܡܵܐ ܀", ":ܒܲܫܟܼܝܼܪ̈ܵܬܼܵܐ ܩܲܝܛܵܐ ܘܣܲܬܼܘܵܐ ܘܠܵܐ ܐ̄ܢܵܫ ܡܲܡܐܸܢ", "ܘܲܒܼܬܲܩ̈ܢܵܬܼܵܐ ܦܸܠܓܿܘܼܬܼ ܝܵܘܡ̇ܐ ܘܣܲܓܿܝܼ ܪܸܛܢܵܐ ܀", ":ܡ̇ܙܘܿܢ ܙܲܒܼܢܵܐ ܠܲܝܬܿ ܣܲܒܼܥܘܼܬܼܵܐ ܠܲܡܟܲܢܵܫܘܼ", "ܘܩܹܢܝܵܢ ܚܲܝܹ̈ܐ ܟܣܸܐ ܥܸܢܝܵܢܹܗ ܐܲܝܟ ܝܲܬܿܝܼܪܵܐ ܀", ":ܐܲܝܟ ܝܲܬܿܝܼܪܵܐ ܚܫܝܼܒܼ ܥܲܠ ܣܲܟܼܠܹ̈ܐ ܥܸܢܝܵܢ ܪܘܼܚܵܐ", "ܘܐܲܝܟ ܕܲܒܼܠܸܠܝܵܐ ܫܠܹܝܢ ܘܲܒܼܗܝܼܠܝܼܢ ܡ̣ܢ ܛܵܒܼܵܬܹ̈ܐ ܀", ":ܐܲܝܟ ܕܲܒܼܫܸܢܬܼܵܐ ܛܲܒܿܝܼܥ ܦܲܓܼܪܵܐ ܥܲܡ ܪܸܥܝܵܢܵܐ", "ܘܠܵܐ ܡܸܬܿܬܿܥܝܼܪܝܼܢ ܠܩܵܠ ܟܘܼܘܵܢܵܐ ܕܡܲܩܢܹܐ ܚܲܝܹ̈ܐ ܀", "ܫܸܢܬܼܵܐ ܕܥܵܘ̣ܠܵܐ ܪܚܝܼܡܵܐ ܣܲܓܿܝܼ ܠܲܚܒܸܢܵܢܹ̈ܐ:", "ܘܠܵܐ ܗܲܢܝܼ ܠܗܘܿܢ ܠܡܸܫܡܲܥ ܩܵܠܵܐ ܕܥܹܕܵܢ ܨܲܦܪܵܐ ܀", ":ܒܡܸܣܟܹܿܢܘܼܬܼܵܐ ܪܓܼܝܼܓܼܝܼܢ ܠܲܡܦܵܫ ܒܢܲܝ̈ ܡܸܣܟܹܿܢܵܐ", "ܘܠܵܐ ܡܸܬܼܝܲܐܒܼܝܼܢ ܠܥܘܼܬܼܪܵܐ ܪܲܒܵܐ ܕܲܟܼܣܸܐ ܒܪܵܘܡܵܐ ܀", ":ܒܐܲܬܼܪܵܐ ܕܪܵܘܡܵܐ ܟܣܸܐ ܒܘܼܣܵܡܵܐ ܕܠܵܐ ܡܸܬܼܚܲܒܲܠ", "ܘܥܲܠ ܐܲܪ̈ܥܵܢܹܐ ܐܲܪܥܵܐ ܪܚܝܼܡܵܐ ܛܵܒܼ ܡ̣ܢ ܪܵܘܡܵܐ ܀", ":ܫܡܲܝܵܢ̈ܝܵܬܼܵܐ ܕܠܵܐ ܡܸܬܼܚܲܙ̈ܝܵܢ ܡ̣ܠܲܟ ܠܲܟܼܝܵܢܲܢ", "ܘܥܲܦܪ̈ܵܢܵܝܹܐ ܒܥܲܦܪܵܐ ܒܵܥܹ̇ܝܢ ܠܲܡܩܵܘܵܝܘܼ ܀", ":ܒܪܵܘܡ̇ܐ ܩܲܒܼ݂ܥܹܗ ܠܢܝܼܫܵܐ ܚܲܝܵܐ ܕܫܘܼܘܕܵܝ ܡܸܠܵܘ̈ܗܝ", "ܘܠܲܝܬܿ ܕܡܕܲܡܸܐ ܐܵܦܠܵܐ ܒܡܸܠܹ̈ܐ ܠܡܸܝܢܵܐ ܠܩܘܼܒܼܠܹܗ ܀", ":ܒܚܲܝܠܵܐ ܕܪܘܼܚܵܐ ܬܲܪܓܸܿܡ ܐܸܢܹܝܢ ܠܲܥܬܼܝܼ̈ܕܼܵܬܼܵܐ", "ܘܐܲܝܟ ܕܲܒܼܨܸܒܼܥܵܐ ܐܸܢܹܝܢ ܒܝܲܕܼ ܟܵܪ̈ܘܿܙܵܘܗܝ ܀", ":ܐܲܝܟ ܕܲܒܼܕܲܦܵܐ ܨܵܪ ܒܲܡܓܲܠܹ̈ܐ ܛܘܼܒܹ̈ܐ ܘܢܸܓܼ̈ܕܹܿܐ", "ܕܢܸܗܘܸܐ ܫܲܠܝܼܛ ܠܥܲܝܢܲܝ̈ ܒܸܣܪܵܐ ܠܡܸܚܙܵܐ ܕܟܲܣ̈ܝܵܢ ܀", ":ܒܲܕܼܡܘܼܬܼ ܨܲܠܡܵܐ ܩ̣ܒܲܥ ܦܘܼܩܕܼܵܢܵܘ̈ܗܝ ܒܲܟܼܬܼܝܼ̈ܒܼܵܬܼܵܐ", "ܕܢܸܚܙܘܿܢ ܐ̄ܢܵܫܵܐ ܫܪܵܪܵܐ ܕܲܫܡܹܗ ܒܝܲܕܼ ܓܲܠ̈ܝܵܬܼܵܐ ܀", ":ܒܓܼܵܘ ܦܵܠܵܛܝܼܢ ܕܲܟܼܬܼܝܼ̈ܒܼܵܬܼܵܐ ܪܫܲܡ̣ ܟܲܣܝܘܼܬܹܗ", "ܕܢܸܥܘܿܠ ܟܠܢܵܫ ܢܚܘܼܪ ܒܐܝܼܬܼܘܼܬܼܵܐ ܒܚܲܕܼ ܐܵܬܼ̈ܘܬܼܵܐ ܀", ":ܪܲܒܿܘܼܬܼ ܚܘܼܒܹܿܗ ܨܒܼܵܐ ܕܲܢܚܵܘܸܐ ܠܲܥܒܼܵܕܼ ܐܝܼܕܵܘ̈ܗܝ", "ܘܲܟܼܬ݂ܲܒܼ ܣܸܦܪܵܐ ܘܐܲܗܓܿܝܼ ܐܸܢܘܿܢ ܚܘܼܒܵܢܵܐܝܼܬܼ ܀", ":ܚܹܝܠ ܪܲܒܿܘܼܬܹܗ ܨܵܪ ܒܐܵܬܼ̈ܘܼܬܼܵܐ ܠܵܘ ܐܝܼܬܼܘܼܬܹܗ", "ܘܣܵܥܘܿܪܘܼܬܹܗ ܚܒܲܫ̣ ܒܲܡܓܲܠܹ̈ܐ ܘܠܵܘ ܟܲܣܝܘܼܬܹܗ ܀", ":ܠܒܼܘܼܝܵܐ ܐ̄ܢܵܫܵܐ ܒ̣ܢܵܐ ܦܵܠܵܛܝܼܢ ܕܲܟܼܬܼܝܼ̈ܒܼܵܬܼܵܐ", "ܘܐܲܥܸܠ ܣܵܡ̣ ܒܵܗ̇ ܥܘܼܗܕܵܢ ܐ̄ܪ̈ܵܙܹܐ ܕܲܣܬܝܼܪ̈ܵܬܹܗ ܀", ":ܐܲܝܟ ܒܹܝܬܼ ܓܲܙܵܐ ܥܒ݂ܲܕܼ ܢܵܡܘܿܣܵܐ ܪܘܼܚܵܢܝܵܐ", "ܘܟܲܢܸܫ ܘܲܡ̣ܠܵܝܗܝ ܓܙܵܪ̈ܲܝ ܕܝܼܢܹ̈ܐ ܕܥܲܠ ܣܵܪ̈ܘܿܚܹܐ ܀", ":ܒܹܝܬܼ ܡܲܠܟܿܘܼܬܼܵܐ ܒ̣ܢܵܐ ܠܹܗ ܒܐܲܪܥܵܐ ܡܠܸܐ ܟܠ ܒܸܪ̈ܝܵܢ", "ܘܐܲܫܠܸܛ ܐ̄ܢܵܫܵܐ ܕܲܢܕܲܝܪܘܼܢ ܒܹܗ ܩܲܕܿܝܼܫܵܐܝܼܬܼ ܀", ":ܐܲܣܸܢ ܣܵܡ̣ ܒܹܗ ܓܲܙܵܐ ܕܪܘܼܚܵܐ ܕܠܵܐ ܡܸܣܬܲܝܲܟ", "ܕܢܸܗܘܸܐ ܣܵܦܹ̇ܩ ܠܐܲܪ̈ܥܵܢܵܝܹܐ ܘܠܲܫܡܲܝܵܢܹ̈ܐ ܀", ":ܥܒ݂ܲܕܼ ܓܹܐܙܲܒܼܪ̈ܵܘܗܝ ܒܢܲܝܵ̈ܐ ܕܚܘܼܒܹܿܗ ܩܲܪ̈ܝܲܝ ܒܲܫܡܹܗ", "ܕܲܢܦܲܠܓܼܘܼܢܵܝܗܝ ܚܲܟܿܝܼܡܵܐܝܼܬܼ ܐܲܝܟ ܝܵܕܼܘܿܥܹ̈ܐ ܀", ":ܢܵܛ̇ܪ̈ܲܝ ܓܲܙ̣ܵܐ ܐܲܠܵܗܵܝܵܐ ܗܘ̤ܵܘ ܓܲܢܵܒܹ̈ܐ", "ܘܚܲܠܸܦܘ ܥܘܼܬܼܪܵܐ ܕܲܫܒܼܝܼ̈ܚܵܬܼܵܐ ܒܲܨܥܝܼܪ̈ܵܬܼܵܐ ܀", ":ܒܢܲܝ̈ ܦܵܠܵܛܝܼܢ ܐܲܦܸܩܘ ܐ̄ܪ̈ܵܙܹܐ ܕܲܡܠܸܟ ܡܲܠ̈ܟܹܿܐ", "ܘܐܲܪܝܼܡܘ ܐܝܼܕܼܵܐ ܥܲܠ ܒܵܪܘܿܝܵܐ ܕܝܲܩܲܪ ܐܸܢܘܿܢ ܀", ":ܥܲܒܼܕܲܝ̈ ܡܲܠܟܵܐ ܥܪܲܩ̣ܘ ܡ̣ܢ ܡܲܠܟܵܐ ܕܡܲܡܠܸܟ ܥܲܠ ܟܠ", "ܘܲܩ̣ܛܲܪܘ ܐ̄ܪ̈ܵܙܹܐ ܥܲܡ ܡܵܪܘܿܕܼܵܐ ܕܢܸܗܘܘܿܢ ܕܝܼܠܹܗ ܀", ":ܒܢܲܝ̈ ܡܲܠܟܿܘܼܬܼܵܐ ܫܒܲܩ̣ܘ ܥܸܢܝܵܢܵܐ ܕܒܹܝܬܼ ܡܲܠܟܿܘܼܬܼܵܐ", "ܘܫܲܪܝܼܘ ܡܬܲܢܹܝܢ ܥܲܠ ܣܘܼܥܪ̈ܵܢܹܐ ܕܐܲܟܵܪܘܼܬܼܵܐ ܀", ":ܙܡܝܼܢܲܝ̈ ܚܲܬܼܢܵܐ ܣܢܵܘ ܒܘܼܣܵܡܵܐ ܪܘܼܚܵܢܵܝܵܐ", "ܘܲܢܦܲܩ̣ܘ ܦܵܗܹ̇ܝܢ ܒܹܝܬܼ ܐܘܼܪ̈ܚܵܬܼܵܐ ܠܡܸܬܿܬܿܓܵܪܘܼ ܀", ":ܒܢܲܝ̈ ܐܲܠܵܗܵܐ ܕܲܫܘ̣ܵܘ ܠܲܫܡܵܐ ܕܠܵܐ ܡ̇ܝ̈ܘܿܬܹܐ", "ܢܚܸܬܼܘ ܡ̣ܢ ܕܲܪܓܼܵܐ ܐܲܠܵܗܵܝܵܐ ܘܩܵܡ̣ܘ ܥܲܠ ܐܲܪܥܵܐ ܀", ":ܡ̣ܝܼܬܼܘ ܡ̇ܝܘܿܬܹ̈ܐ ܕܲܡܟܲܢܹܝܢ ܗ̄ܘ̣ܵܘ ܠܵܐ ܡ̇ܝܘܿܬܹ̈ܐ", "ܘܲܦܣܲܩ̣ܘ ܣܲܒܼܪܵܐ ܕܠܵܐ ܬܘܼܒܼ ܦܵܢܹ̇ܝܢ ܠܲܫܡܵܐ ܕܐܵܘܒܸܿܕܼܘ ܀", ":ܒܟܼܠܗܹܝܢ ܛܲܠܡ̣ܘܼܗܝ ܠܪܸܡܙܵܐ ܟܲܣܝܵܐ ܕܝܲܩܲܪ ܐܸܢܘܿܢ", "ܘܫܵܛ̣ܘ ܢܵܡܘܿܣܹܗ ܘܕܲܠܸ̇ܠܘ ܡܸܠܵܘ̈ܗܝ ܕܠܵܐ ܡܸܫܬܲܪ̈ܝܵܢ ܀", ":ܒܝܲܕܼ ܢܵܡܘܿܣܵܐ ܢܲܣܝܼ ܐܸܢܘܿܢ ܕܲܟܼܡܵܐ ܣܢ̣ܵܐܘܼܗܝ", "ܘܒܲܟܼܬܼܝܼ̈ܒܼܵܬܼܵܐ ܒܲܚܝܼܪܹܗ ܠܙܹܐܦܵܐ ܕܪܸ̈ܥܝܵܢܲܝܗܘܿܢ ܀", ":ܐܲܝܟ ܕܲܠܟܼܘܼܪܵܐ ܐܲܥܸܠ ܐܸܢܘܿܢ ܒܝܲܕܸ ܦܘܼܩܕܵܢܵܘ̈ܗܝ", "ܘܕܲܟܿܝܼ ܐܸܢܘܿܢ ܘܠܵܐ ܐܸܬܿܕܲܟܿܝܼܘ ܡ̣ܢ ܣܲܢ̈ܝܵܬܼܵܐ ܀", ":ܬܵܘ ܟܹܝܬܼ ܢܹܐܡܲܪ ܐܲܝܟ ܒܲܪܬܼ ܩܵܠܵܐ ܕܲܢܒܼܝܼܘܼܬܼܵܐ", "ܕܲܣܪܝܼܩܵܐܝܼܬܼ ܨܲܪܦܲܢ ܪܘܼܚܵܐ ܒܟܼܘܼܪ ܢܵܡܘܿܣܵܐ ܀", ":ܢܬܲܢܸܐ ܚܸܣܕܲܢ ܐܲܝܟ ܐܹܪܲܡܝܵܐ ܠܲܒܼܢܲܝ̈ ܥܲܡܹܗ", "ܕܲܕܠܵܐ ܝܘܼܬܼܪܵܢ ܗܘ̤ܵܬܼ ܡܲܪܕܿܘܼܬܼܵܐ ܨܼܝܕܼ ܒܝܼܫܘܼܬܿܢ ܀", ":ܣܲܓܿܝܼ ܕܵܡ̇ܝܵܐ ܛܵܠܘܿܡܘܼܬܿܢ ܠܕܲܝܗܘܼܕܵܝܹ̈ܐ", "ܘܝܲܬܼܝܼܪ ܡܸܢܗܘܿܢ ܡ̣ܪܲܕܼ ܪܥܝܵܢܲܢ ܡ̣ܢ ܝܘܼܠܦܵܢܵܐ ܀", ":ܠܵܐ ܣܢ̣ܵܘ ܥܲܡܵܢ ܠܡܸܠܲܝ̈ ܪܘܚܵܐ ܐܲܝܟ ܡ̇ܐ ܕܲܚܢܲܢ", "ܘܠܵܐ ܐܸܬܼܦܲܠܲܓܼܘ ܥܲܠ ܕܲܥܬܼܝܼܕܵܢ ܒܕܼܘܼܡܝܵܐ ܕܝܼܠܲܢ ܀", ":ܠܵܐ ܫܵܛ̣ܘ ܘܐܲܣܠܝܼܘ ܝܼܣܲܪ̈ܵܠܵܝܹܐ ܠܪ̈ܲܒܵܢܲܝܗܘܿܢ", "ܐܲܟܼܡܵܐ ܕܨܲܚܝܼܘ ܘܨܲܥܲܪܘ ܥܲܡܡܹ̈ܐ ܠܝܵܕܼܥܲܝ̈ ܩܘܼܫܬܵܐ ܀", ":ܠܵܐ ܐܸܬܼܓܲܕܲܦ ܫܸܡ ܒܵܪܘܿܝܵܐ ܒܹܝܬܼ ܥܸܒܼܪ̈ܵܝܹܐ", "ܐܲܝܟ ܨܘܿܚ̈ܝܵܬܼܵܐ ܕܨܲܚܝܼܘ ܚܲܢܦܹ̈ܐ ܠܗܲܝܡܵܢܘܼܬܲܢ ܀", ":ܫܒܲܪ ܗ̄ܘ̣ܵܐ ܥܲܡܵܐ ܠܘܵܬܼ ܕܘܼܒܵܪܵܐ ܕܲܓܼܡܝܼܪܘܼܬܼܵܐ", "ܘܲܠܦܘܼܬܼ ܙܲܒܼܢܹܗ ܠܵܐ ܥܕܝܼܠ ܣܲܓܿܝܼ ܒܐܲܝܠܹܝܢ ܕܐܲܡܪܲܚ ܀", ":ܥܡܡܹ̈ܐ ܕܩܲܒܸܿܠܘ ܐܲܓܝܼܪܵܐ ܓܡܝܼܪܵܐ ܕܡܲܠܟܿܘܼܬܼ ܪܵܘܡ̇ܐ", "ܗܦܲܟܼܘ ܠܲܥܝܵܕܹ̈ܐ ܕܙܲܠܝܼܠܘܼܬܼܵܐ ܛܵܒܼ ܡ̣ܢ ܫܲܒܼܪܹ̈ܐ ܀", ":ܐܲܪܦܝܼܘ ܐܘܼܟܼܠܵܐ ܕܣܝܼܡ ܒܲܟܼܬܼܵܒܼܵܐ ܕܠܵܐ ܡܸܬܼܚܲܒܲܠ", "ܘܲܗܦܲܟܼܘ ܝܵܢ̇ܩܝܼܢ ܚܲܠܒܼܵܐ ܪܲܦܝܵܐ ܕܲܢܛܘܼܪ̈ܵܬܼܵܐ ܀", ":ܡܨܲܚܹܝܢ ܟܠܫܵܥ ܠܝܗ̄ܘܼܕܼܵܝܘܼܬܼܵܐ ܘܲܠܚܲܢܦܘܼܬܼܵܐ", "ܘܠܵܐ ܡܸܬܼܒܲܝܢܝܼܢ ܕܲܟܼܡܵܐ ܒܣܝܼܪܝܼܢ ܡ̣ܢ ܬܲܪ̈ܬܲܝܗܹܝܢ ܀", ":ܕܵܝ̇ܢܝܼܢ ܥܲܡܗܘܿܢ ܕܥܲܠ ܡ̇ܢ ܛܵܥܹ̇ܝܢ ܡ̣ܢ ܨܹܝܕܼ ܩܘܼܫܬܵܐ", "ܘܠܵܐ ܡܸܬܼܒܲܩܹܝܢ ܕܗܸܢܘܿܢ ܛܵܥܹ̇ܝܢ ܡ̣ܢ ܛܵܥܲܝܵ̈ܐ ܀", ":ܡܝܲܩܪܝܼܢ ܚܲܢܦܹ̈ܐ ܠܐܲܠܵܗܵܝ̈ܗܘܿܢ ܐܲܝܟ ܕܠܛܵܒܹ̈ܐ", "ܘܐܲܠܵܗ ܟܠܵܐ ܒܣܸܐ ܠܝܼܩܵܪܹܗ ܡ̣ܢ ܣܵܓܼܘܿܕܼܵܘ̈ܗܝ ܀", "ܪܚܝܼܡ ܝܘܼܠܦܵܢܵܐ ܕܟܼܠ ܗܹܪܹ̈ܣܝܼܣ ܥܲܠ ܫܵܡܘܿܥܵܘ̈ܗܝ:", "ܘܝܘܼܠܦܵܢ ܩܘܼܫܬܵܐ ܫܝܼܛ ܘܲܡܨܲܥܲܪ ܡ̣ܢ ܫܡܵܫܵܘ̈ܗܝ ܀", ":ܥܢܹܝܢ ܝܗ̄ܘܼܕܵܝܹ̈ܐ ܒܲܢܛܘܼܪ̈ܵܬܼܵܐ ܕܠܵܐ ܫܲܪܝܼܪ̈ܵܢ", "ܘܟܲܕܼ ܛܵܒܼ ܡܲܣܠܹܝܢ ܚܦܝܼܛܝܼܢ ܣܵܓܲܝܼ ܐܲܝܟ ܒܲܝܬܵܝܹ̈ܐ ܀", ":ܢܵܛ̇ܪܝܼܢ ܛܲܟܼܣܵܐ ܕܪ̈ܲܒܵܢܲܝܗܘܿܢ ܡ̇ܢܝܼܢܵܝܹ̈ܐ", "ܘܠܵܐ ܡܸܬܼܪܲܦܹܝܢ ܡ̣ܢ ܕܘܼܒܵܪܗܘܿܢ ܟܲܕܼ ܛܵܒܼ ܙܹܐܦܵܐ ܗ̄ܘ̣ ܀", ":ܦܵܪܥܝܼܢ ܚܘܼܒܵܐ ܠܡܲܠܦܵܢܲܝ̈ܗܘܿܢ ܡܲܪ̈ܩܝܘܿܢܸܣܛܹܐ", "ܘܟܲܕܼ ܕܲܓܵܠܝܼܢ ܠܒܼܝܼܫܝܼܢ ܕܘܼܡܝܵܐ ܕܫܲܪܝܼܪ̈ܵܬܼܵܐ ܀", ":ܛܲܢܵܢܝܼܢ ܛܵܒܼ ܕܒܹܝܬܼ ܐܵܪܝܼܘܿܣ ܥܲܠ ܕܲܟܼܬܼܝܼ̈ܒܼܵܢ", "ܘܡܲܣܓܹܿܝܢ ܒܵܢܹ̇ܝܢ ܥܲܠ ܫܲܬܸܐܣܬܼܵܐ ܕܠܵܐ ܫܲܪܝܼܪܵܐ ܀", ":ܟܬܼܝܼܫܝܼܢ ܡܓܼܘܼܫܹ̈ܐ ܒܲܡܓܼܫܘܼܬܼܵܐ ܒܸܕܼܝܵܐ ܕܫܹܐܕܹ̈ܐ", "ܘܲܡܙܲܝܚܝܼܢ ܠܵܗ̇ ܐܲܝܟ ܗܵܝ̇ ܕܐܝܼܬܹܝܗ̇ ܟܲܕܼ ܠܵܐ ܐܝܼܬܹܝܗ̇ ܀", ":ܠܲܝܬܿ ܒܲܒܼܪܝܼܬܼܵܐ ܥܲܡܵܐ ܕܛܵܥܹ̇ܐ ܠܲܕܼܣܵܓܹܕܼ ܠܹܗ", "ܘܠܵܐ ܕܲܡܚܲܠܸܦ ܣܸܓܼܕܲܬܼ ܡ̇ܪܵܐ ܕܲܡܫܲܡܸܫ ܠܹܗ ܀", ":ܢܥܝܼܪܝܼܘܗܝ ܡ̇ܕܹܝܢ ܠܒܲܪ ܚܹܠܲܩܝܵܐ ܩܵܠܵܐ ܕܓܼܒܼܵܝܗܝ", "ܕܲܢܩܘܼܡ ܢܲܬܼܡܲܗ ܟܝܵܢܹ̈ܐ ܚܲܪ̈ܫܹܐ ܐܲܝܟ ܕܲܒܼܩܲܕܡ̇ܐ ܀", ":ܩܘܼܡ ܐܹܪܲܡܝܵܐ ܘܕܘܼܢ ܟܹܐܢܵܐܝܼܬܼ ܐܲܝܟ ܕܲܡܥܵܕܲܬܿ", "ܘܲܩܪܝܼ ܣܵܗ̈ܕܹܿܐ ܫܡܲܝܵܐ ܘܐܲܪܥܵܐ ܥܲܠ ܒܝܼܫܘܼܬܿܢ ܀", ":ܬܲܪܬܹܿܝܢ ܒܝܼ̈ܫܵܢ ܥܒ݂ܲܕܼܘ ܐܵܦ ܥܲܡܡܹ̈ܐ ܒܲܕܼܡܘܼܬܼ ܥܲܡܵܐ", "ܕܲܫܒ݂ܲܩܘ ܗܸܪܓܵܘ ܕܪ̈ܘܼܚܵܢܝܵܬܼܵܐ ܘܲܪܚܸܡ̣ܘ ܕܐܲܪܥܵܐ ܀", ":ܫ̣ܒܲܩܘ ܢܵܡܘܿܣܵܐ ܢܸܒܼܥܵܐ ܚܲܠܝܵܐ ܕܡܲܪܕܸܿܐ ܚܲܝܹ̈ܐ", "ܘܲܚܦ݂ܲܪܘ ܒܸܕܼܝܵܐ ܕܟܲܕܵܒܼܘܼܬܼܵܐ ܓܘܼ̈ܒܹܿܐ ܪ̈ܥܝܼܥܹܐ ܀", ":ܒܥܲܡܡܹ̈ܐ ܫܸܠܡܲܬ̤ ܐܵܦ ܗܵܝ̇ ܕܐܸܡܲܪ ܕܥܲܒܼܕܵܐ ܗ̄ܘ̣ ܥܲܡܵܐ", "ܕܲܫܒܲܩ̣ܘ ܩܘܼܫܬܵܐ ܘܪܲܓܼܘ ܥܸܢܝܵܢܵܐ ܕܲܣܪ̈ܝܼܩܵܬܼܵܐ ܀", ":ܥܠܲܝܗܘܿܢ ܦܲܐܝܵܐ ܐܵܦ ܕܢܸܢ̱ܗܡܘܼܢ ܐܲܪ̈ܝܵܘܵܬܼܵܐ", "ܕܗܸܢ̣ܘܿܢ ܦܲܬܼܚܘܼܗܝ ܠܦܘܼܡ̇ ܕܫܹ̈ܐܕܹܐ ܠܲܡܓܲܕܵܦܘܼ ܀", ":ܥܲܠ ܥܒܼܪ̈ܵܝܹܐ ܢܗܸܡ̣ܘ ܒܵܒܼܵܠܵܝܹ̈ܐ ܘܐܵܬܼܘܿܪ̈ܵܝܹܐ", "ܥܠܲܝܢ ܗܵܐ ܢܵܗܹ̇ܡ ܐܵܟܹ̇ܠܩܲܪܨܵܐ ܐܲܪܝܵܐ ܡܠܝܼܠܵܐ ܀", "ܠܥܲܡܵܐ ܕܐܲܪܫܲܥ ܒܲܙܘܼܗܝ ܥܲܡܡܹ̈ܐ ܕܒܼܝܼܫܝܼܢ ܡܸܢܹܗ:", "ܘܠܲܢ ܥܲܠ ܕܲܚ̣ܛܲܝܢ ܗܵܐ ܕܵܝ̇ܫܝܼܢ ܠܲܢ ܚܲܫܹ̈ܐ ܘܫܹ̈ܐܕܹܐ ܀", ":ܬܒܲܥܬܼܵܐ ܕܥܵܘ̣ܠܹܗ ܩܲܒܸܿܠ ܥܲܡܵܐ ܒܐܝܼܕܼܵܐ ܕܥܲܡܡܹ̈ܐ", "ܘܕܼܝܼܠܲܢ ܩܲܝܵܡ ܢܸܓܼܕܵܐ ܕܥܵܘ̣ܠܲܢ ܠܝܘܿܡ ܒܘܼܚܪܵܢܵܐ ܀", ":ܡ̇ܕܹܝܢ ܥܵܠ̇ܒܵܐ ܬܒܲܥܬܼܵܐ ܕܝܼܠܲܢ ܠܕܲܝܗܘܼܕܵܝܹ̈ܐ", "ܕܲܠܗܘܿܢ ܢܲܓܸܿܕ ܒܐܝܼܕܵܐ ܕܐ̄ܢܵܫܵܐ ܘܠܲܢ ܒܲܩܢܘܿܡܹܗ ܀", ":ܩܲܫܝܵܐ ܣܲܓܿܝܼ ܬܒܲܥܬܼܵܐ ܕܝܼܠܹܗ ܛܵܒܼ ܡ̣ܢ ܕܐ̄ܢܵܫܵܐ", "ܘܣܵܗܹ̇ܕ ܦܵܘܠܘܿܣ ܕܩܸܢܛܵܐ ܗ̄ܘ̣ ܪܲܒܵܐ ܠܡܸܦܲܠ ܒܐܝܼܕܼܵܘ̈ܗܝ ܀", ":ܚܲܝܵܐ ܗ̄ܝܼ ܡܸܠܬܹܗ ܐܵܦ ܚܲܪܝܼܦܵܐ ܛܵܒܼ ܡ̣ܢ ܣܲܝܦܵܐ", "ܘܐܲܝܟ ܕܲܒܼܢܘܼܪܵܐ ܒܵܚܲ݁ܪ ܙܹܐܦܵܐ ܕܲܒܼܓܼܵܘ ܢܲܦܫܵܐ ܀", ":ܒܕܼܝܼܢܵܐ ܥܵܐܹ̇ܠ ܥܲܡ ܚܘܼܫܵܒܹ̈ܐ ܕܪܲܓܼܘ ܒܝܼܫܹ̈ܐ", "ܘܲܡܦܲܪܣܸܐ ܠܗܘܿܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܕܝܼܢܵܐ ܪܲܒܵܐ ܐܲܡܲ݁ܪ ܥܲܡܵܗ̇ ܕܦܵܪܘܿܫܘܼܬܿܢ", "ܕܛܸܠܡܲܬ̤ ܗ̤ܝ ܠܵܗ̇ ܘܠܲܒܼ̈ܢܵܬܼ ܩܵܠܵܘ̈ܗܝ ܩܲܕܿܝܼ̈ܫܬܼܵܐ ܀", ":ܒܕܝܼܢܵܐ ܟܹܐܢܵܐ ܡܲܕܸܿܣ ܥܵܘ̣ܠܵܐ ܕܡܲܪܵܚܘܼܬܿܢ", "ܕܫܵܛܲܬ̤ ܡܸܠܵܘ̈ܗܝ ܘܠܵܐ ܐܸܬܼܟܲܚܕܲܬ̤ ܡ̣ܢ ܦܘܼܩܕܵܢܵܘ̈ܗܝ ܀", ":ܚܲܟܿܝܼܡܵܐܝܼܬܼ ܡܲܣܪܲܚ ܢܸܓܼ̈ܕܹܿܐ ܥܲܠ ܒܝܼܫ̈ܬܲܢ", "ܕܕܼܵܫܢ݂ܲܢ ܛܲܟܼܣܵܐ ܕܣܝܼܡ ܒܲܟܼܝܵܢܵܐ ܘܒܲܟܼܬܼܝܼ̈ܒܼܵܬܼܵܐ ܀", ":ܐܘܼܡ̇ܢܵܐܝܼܬܼ ܬܵܒܲܥ̇ ܥܲܡܠܹ̈ܐ ܒܟܲܦܬܼܵܐ ܕܪܸܡܙܹܗ", "ܘܡܲܣܠܸܐ ܕܙܵܐܹ̇ܠ ܘܓܼܵܒܹ̇ܐ ܕܢܵܬܲ݁ܥ ܒܲܓܼܡܝܼܪܘܼܬܼܵܐ ܀", ":ܬܒܲܥܬܼܵܐ ܩܫܝܼܬܼܵܐ ܘܢܸܓܼ̈ܕܹܿܐ ܥܦܝܼܦܹ̈ܐ ܡܠܸܐ ܦܘܼܩܕܵܢܹܗ", "ܥܲܠ ܡܪ̈ܵܚܹܐ ܕܵܠܐ ܩܲܕܸܿܡܘ ܚܲܪ̣ܘ ܒܲܓܼܙܵܪ ܕܝܼܢܵܘ̈ܗܝ ܀", ":ܥܝܵܪܵܬܵܐ ܬܲܒܼܵܬܵܐ ܬܵܒܲܥ̇ ܕܚܘܼܒܹܿܗ ܪܲܒܵܐ ܘܲܕܼܠܘܼܚܵܡܵܘ̈ܗܝ", "ܕܩܲܕܸܿܡ ܚܵܘܝܼ ܚܘܼܒܹܿܗ ܘܢܸܓܕܸܵܘ̈ܗܝ ܘܠܵܐ ܦܪܲܫ̣ܘ ܘܝܼܕܲܥܘ̣ ܀", ":ܠܦܘܼܬܼ ܡܘܼܠܟܵܢܵܘ̈ܗܝ ܡܲܣܓܸܐ ܘܬܼܵܒܲܥ̇ ܡ̣ܢ ܒܲܝܬܵܝܵܘ̈ܗܝ", "ܕܠܵܐ ܐܸܬܼܝܲܐܒܼܘ ܠܲܡܣܲܟܵܝܘܼ ܠܚܲܝܹ̈ܐ ܥܬܝܼ̈ܕܹܐ ܀", ":ܡܘܼܠܟܵܢ ܚܲܝܹ̈ܐ ܕܠܵܐ ܫܘܼܠܵܡܵܐ ܪܫܡ̣ ܒܲܟܼܬܼܵܒܼܵܘ̈ܗܝ", "ܕܢܸܚܙܿܢ ܐ̄ܢܵܫܵܐ ܒܲܟܼܬܼܝܼ̈ܒܼܵܬܼܵܐ ܠܲܕܠܵܐ ܫܘܼܠܵܡ ܀", ":ܐܘܼܪܚܵܐ ܫܦܝܼܬܼܵܐ ܕܡܲܠܝܵܐ ܫܲܝܢܵܐ ܕܪܲܫ̣ ܒܲܢܒܼܝܼ̈ܘ̈ܗܝ", "ܕܢܸܪܕܹܿܐ ܟܠܢܵܫ ܒܹܝܬܼ ܣܘܼܪ̈ܓܵܕܹܐ ܠܘܵܬܼ ܕܲܥܝܼ̈ܕܼܵܢ ܀", ":ܐܲܝܟ ܡܲܚܙܝܼܬܼܵܐ ܩܒ݂ܲܥ ܢܵܡܘܿܣܵܐ ܒܹܝܬܼ ܐܲܪ̈ܥܵܢܹܐ", "ܕܲܢܚܘܼܪܘܼܢ ܒܹܗ ܘܢܸܚܘܙܿܢ ܡܘܼܡܹ̈ܐ ܕܲܩܢܘܿ ܡܲܝ̈ܗܘܿܢ ܀", ":ܬܲܪܬܹܿܝܢ ܚܵܘܝܼ ܒܲܝܕܼ ܢܵܡܘܿܣܵܐ ܠܲܕܚܵܐܲ݁ܪ ܒܹܗ", "ܛܘܼܒܹ̈ܐ ܡܠܝܼܟܹ̈ܐ ܘܢܸܓܼ̈ܕܹܿܐ ܥܩܝܼܦܹ̈ܐ ܠܲܕܼܫܵܐܹ̇ܛ ܠܹܗ ܀", ":ܥܲܠ ܬܲܪ̈ܬܲܝܗܹܝܢ ܕܵܐܹ̇ܢ ܥܲܡܲܢ ܘܲܡܢܲܓܸܿܕ ܠܲܢ", "ܪܲܓܲܢ ܛܘܼܒܹ̈ܐ ܘܲܣܢܲܝܢ ܢܸܓܼ̈ܕܹܿܐ ܐܲܝܟ ܦܵܪ̈ܘܿܫܹܐ ܀", ":ܠܦܵܪܘܿܫܘܿܬܿܢ ܦܠܸܐ ܗ̄ܘ̣ܵܐ ܠܡܸܦܪܲܫ ܐܲܝܕܵܐ ܕܦܲܐܝܵܐ", "ܘܲܕܸܠܵܐ ܦܪܲܫܢ݂ܲܢ ܥܬܝܼܕܼ ܗ̄ܘ̣ ܕܢܸܦ̄ܪܫܲܢ ܡ̣ܢ ܡܘܼܠܟܵܢܵܘ̈ܗܝ ܀", ":ܠܲܡܠܝܼܠܘܼܬܿܢ ܡܸܬܼܒܲܥܝܵܐ ܗ̄ܘ̣ܵܬܼ ܠܡܸܬܼܒܲܥ ܩܘܼܫܬܵܐ", "ܘܲܕܸܠܵܐ ܬܸܒܼܥܲܬ̤ ܗܵܐ ܡܸܬܿܬܲܒܼܥܵܐ ܒܕܝܼܢܵܐ ܟܹܐܢܵܐ ܀", ":ܚܲܝܵܒܼܘܼܬܿܢ ܚܲܝܵܒܼܵܐ ܗ̄ܘ̣ܵܬܼ ܠܡܸܦܪܲܥ ܫܘܼܒܼܚܵܐ", "ܘܲܕܼܠܵܐ ܦܸܪܥܲܬ̤ ܗܵܐ ܡܸܬܼܦܲܪܥܵܐ ܕܠܵܐ ܚܵܘܣܵܢܵܐ ܀", ":ܫܵܘܹ̇ܝܢܲܢ ܓܹܝܪ ܕܲܥܦܝܼܦܵܐܝܼܬܼ ܢܸܬܸܿܠ ܕܝܼܢܵܐ", "ܕܠܵܐ ܩܲܛܪܸܓܼܢܲܢ ܠܲܫܟܼܝܼܪ̈ܵܬܲܢ ܒܕܼܝܼܢܵܐ ܕܢܲܦ̰ܫܲܢ ܀", ":ܡܲܢ̣ܘܼ ܕܲܣܡܸܐ ܡ̣ܢ ܒܘܼܝܵܢܵܐ ܐܲܝܟ ܡܵܐ ܕܲܚܢܲܢ", "ܕܠܵܐ ܕܵܢ̄ܢ ܢܲܦ̰ܫܲܢ ܥܲܕܼܠܵܐ ܢܹܐܬܼܐ ܕܝܼܢܵܐ ܕܚܝܼܠܵܐ ܀", ":ܡܲܢ̣ܘܼ ܕܲܩܥܹܐ ܠܸܒܵܐ ܕܟܹܐܦܵܐ ܒܕܼܘܼܡܝܵܐ ܕܝܼܠܲܢ", "ܕܠܵܐ ܐܸܬܼܪܲܟܲܟܼܢ ܠܵܐ ܒܫܘܼܘܕܵܝܹ̈ܐ ܘܠܵܐ ܒܠܘܼܚܵܡܹ̈ܐ ܀", "ܦܲܟܿܝܼ̈ܗܵܬܼܵܐ ܗ̤ܘܲܝ̈ ܩܲܫ̈ܝܵܬܼܵܐ ܠܡܵܪܘܿܕܼܘܼܬܲܢ.", "ܘܝܲܬܿܝܼܪ̈ܵܬܼܵܐ ܗ̤ܘܲܝ̈ ܢܝܼ̈ܚܵܬܼܵܐ ܠܥܲܛܠܘܼܬܼ ܢܲܦ̰ܫܲܢ ܀", ":ܠ̣ܐܝܼܘ ܟܵܪ̈ܘܿܙܹܐ ܒܲܟܼܬܼܝܼ̈ܒܼܵܬܼܵܐ ܘܠܵܐ ܐ̄ܢܵܫܵ ܨܵܐܹ̇ܬܼ", "ܘܲܬܼܚܸܒ̣ ܚܲܝܠܵܐ ܕܠܸܫܵܢܲܝ̈ܗܘܿܢ ܡ̣ܢ ܕܲܠܡܸܩܥܵܐ ܀", ":ܫܠܸܡ̣ ܕܸܡ̈ܘܵܬܼܵܐ ܘܲܡ̈ܢܵܘܵܬܼܵܐ ܘܥܵܘ̣ܠܲܢ ܩܲܝܵܡ", "ܘܐܵܘܦܝ̣ܘ ܚܸܙܘܸ̈ܐ ܘܐܵܦ ܓܸܠܝܵܢܹ̈ܐ ܘܗܘ̤ ܐܲܝܟ ܕܐܝܼܬܼܵܘܗܝ ܀", ":ܩܸܛܠܲܬ̤ ܐܘܼܪܚܵܐ ܕܐܝܼܙܓܲܕܿܘܼܬܼܵܐ ܕܲܫܡܲܝܵܢܹ̈ܐ", "ܘܠܵܐ ܦܵܫ̣ ܪܲܗܛܵܐ ܕܡܲܪܵܚܘܼܬܿܢ ܡ̣ܢ ܣܲܢ̈ܝܵܬܼܵܐ ܀", ":ܚܲܪ̈ܫܹܐ ܒܲܠܚܘܿܕܼ ܐܸܫܬܲܕܲܪܘ ܒܐܝܼܙܓܲܕܿܘܼܬܼܵܐ", "ܘܗܵܐ ܛܵܒܼ ܓܲܠܝܵܐ ܗ̄ܝܼ ܕܐܵܦܠܵܐ ܗܸܢ̣ܘܿܢ ܦܵܫ̣ܘ ܡ̣ܢ ܗܵܕܹܐ ܀", ":ܛܵܒܼ ܟܵܘܸܢܘ ܠܲܢ ܐܵܦ ܫܲܬܼܝܼܩܹ̈ܐ ܟܲܕܼ ܛܵܒܼ ܚܲܪ̈ܫܝܼܢ", "ܘܲܚܠܵܦ ܩܵܠܵܐ ܡܲܠܸܠܘ ܥܲܡܲܢ ܒܫܘܼܚܠܵܦܲܝ̈ܗܘܿܢ ܀", ":ܫܸܡܫܵܐ ܕܲܚܸܫܟ ܡ̣ܢ ܣܲܢ̈ܝܵܬܲܢ ܛܲܫܝܼ ܢܘܼܗܪܹܗ", "ܘܣܲܗܪܵܐ ܕܥܲܡ݂ܲܛ ܡܼܪܵܚܘܼܬܲܢ ܗܦܲܟܼ݂ܬܹܗ ܠܲܕܼܡܵܐ ܀", ":ܒܲܪ̈ܩܹܐ ܕܐܵܘܩܸܕܼܘ ܢܘܼܪܵܐ ܕܚܸܡܢܲܢ ܫܸܓܼܪܵܬ̤ ܐܸܢܘܿܢ", "ܘܪ̈ܲܥܡܹܐ ܕܐܲܙܝܼܥܘ ܒܩܵܠ ܓܘܼܕܵܦܲܢ ܩܢ̣ܵܘ ܬܵܘܣܲܦܬܵܐ ܀", ":ܐܲܪܥܵܐ ܕܙܵܥܲܬ̤ ܥܵܘ̣ܠܲܢ ܝܼܩ݂ܲܪ ܥܲܠ ܟܲܬܼܦܵܬܼ̈ܗ̇", "ܘܐܲܝܟ ܕܲܒܼܦܘܼܡܵܐ ܩܥܵܬ̤ ܐܲܟܸܿܣܬܲܢ ܒܝܲܕܼ ܢܵܘܕܵܢܵܐ ܀", ":ܩܲܝܛܵܐ ܕܐܵܘܩܸܕܼ ܦܹܐܪܹ̈ܐ ܒܚܘܼܡܵܐ ܚܣܵܡܲܢ ܫܲܓܼܪܹܗ", "ܘܣܲܬܼܘܵܐ ܕܐܲܓܲܪ ܒܲܩܲܪܝܼܪܘܼܬܼܵܐ ܪܸܛܢܲܢ ܡܲܬܼܚܹܗ ܀", ":ܟܹܐܒܲܝ̈ܢ ܕܲܣܓܼܝܼܘ ܒܝܼܫܘܼܬܼ ܝܲܨܪܲܢ ܝܸܠܕܲܬ̤ ܐܸܢܘܿܢ", "ܘܡܵܘܬܵܐ ܪܗܝܼܒܼܵܐ ܚܢܲܢ ܣܲܪܗܸܒܼܢܵܝܗܝ ܠܡܸܕܼܒܲܪ ܢܲܦ̰ܫܲܢ ܀", ":ܥܲܡܵܐ ܕܐܲܩܪܸܒܼ ܠܘܼܩܒܲܠ ܥܲܡܵܐ ܚܢܲܢ ܕܲܚܝܼܢܵܝܗܝ", "ܘܡܲܠܟܵܐ ܕܐܲܫܦܸܠ ܘܚܵܒܼ ܒܲܩܪܵܒܼܵܐ ܚܵܘ̈ܒܲܝܢ ܚܲܝܒܼܘܼܗܝ ܀", "ܒܲܢ ܐܸܬܿܕܲܘܲܕܼ ܛܲܟܼܣܵܐ ܬܲܩܢܵܐ ܕܪܹܫܵܢܘܼܬܼܵܐ:", "ܘܒܲܢ ܐܸܨܛܲܥܲܪ ܕܲܪܓܼܵܐ ܪܵܡ̇ܐ ܕܫܸܡ ܟܵܗܢܘܼܬܼܵܐ ܀", ":ܒܚܸܪܚܵܘܼܬܿܢ ܥܲܠ̣ ܚܸܪܝܵܢܵܐ ܘܐܲܡܠܸܟ ܒܐܲܪܥܵܐ", "ܘܗܵܐ ܡܸܬܼܟܲܬܿܫܝܼܢ ܟܵܗܢܹ̈ܐ ܘܡܲܠ̈ܟܹܿܐ ܚܲܕܼ ܠܘܼܩܒܲܠ ܚܲܕܼ ܀", ":ܒܓܸܠܝܵܐ ܘܟܸܣܝܵܐ ܡܲܩܪܸܒܼ ܟܠܢܵܫ ܠܘܼܩܒܲܠ ܚܲܒܼܪܹܗ", "ܘܠܲܝܬܿ ܫܘܼܠܵܡܵܐ ܠܬܲܟܼܬܿܘܼܫܲܝ̈ܗܘܿܢ ܠܹܠܲܝ ܐܝܼܡܵܡ ܀", ":ܒܩܹܐܪܣܵܐ ܩܲܫܝܵܐ ܕܠܵܐ ܫܲܘܝܘܼܬܼܵܐ ܪܡܹܝܢ ܟܠ ܬܸܓܿܡܝܼ̈ܢ", "ܘܡ̣ܢ ܟܠ ܓܲܒܿܝܼ̈ܢ ܦܲܚܹ̈ܐ ܛܡܝܼܪܹ̈ܐ ܩܕܼܵܡ ܗܲܠܵܟܹ̈ܐ ܀", ":ܒܩܸܢܛܵܐ ܘܕܸܚܠܵܐ ܫܪܹܐ ܪܸܥܝܵܢܵܐ ܡ̣ܢ ܪܸܥܝܵܢܵܐ", "ܘܠܲܝܬܿ ܕܲܡܗܲܝܡܸܢ ܐܵܦܠܵܐ ܕܫܲܪܝܼܪ ܚܘܼܒܹܿܗ ܒܲܐ̄ܚܪܹܝܢ ܀", ":ܒܠܸܒܵܐ ܘܠܸܒܵܐ ܡܡܲܠܸܠ ܟܠܢܵܫ ܥܲܡ ܩܪܝܼܒܹܗ", "ܘܩܲܢܝܼܛ ܠܸܒܵܐ ܕܕܲܡ ܠܵܐ ܫܵܠ̈ܡܵܢ ܡܸܠܹ̈ܐ ܠܠܸܒܵܐ ܀", ":ܦܫܝܼܛ ܠܸܫܵܢܹܗ ܘܩܲܪܝܼܒܼ ܡܲܡܠܸܠܹܗ ܘܢܲܗܝܼܪ ܩܵܠܹܗ", "ܘܲܦܬܼܝܼܠ ܠܸܒܵܐ ܘܪܲܓܿܘܼܙ ܩܵܠܹܗ ܘܚܸܫܘܿܟ ܓܵܘܢܹܗ ܀", ":ܣܵܘܲ݁ܚ ܘܲܦܨܝܼܚ ܦܸܓܼܥܵܐ ܕܐܲܦܹ̈ܐ ܠܘܼܩܒܲܠ ܐܲܠܹ̈ܐ", "ܘܐܲܒܼܝܼܠ ܘܲܟܼܡܝܼܪ ܝܲܨܪܵܐ ܕܲܠܓܼܵܘ ܐܲܝܟ ܕܥܲܠ ܡܝܼܬܑܼܵܐ ܀", ":ܡܢܲܫܸܩ ܦܘܼܡ̇ܐ ܠܦܘܼܡ̇ܐ ܡܢܵܬܹܗ ܚܘܼܒܵܢܵܐܝܼܬܼ", "ܘܗܵܘܢܵܐ ܡܥܲܡܸܩ ܛܵܡܲ݁ܪ ܦܲܚܹ̈ܐ ܚܲܪܡ̇ܢܵܐܝܼܬܼ ܀", ":ܩܸܢܛܵܐ ܗ̄ܘ̣ ܪܲܒܵܐ ܠܡܸܪܕܵܐ ܠܘܲܥܕܵܐ ܕܲܠܡܹܐܝܢ ܚܲܝܹ̈ܐ", "ܕܐܲܝܟ ܕܲܒܼܫܸܢܬܼܵܐ ܡܟܲܣܹܝܢ ܚܲܫܹ̈ܐ ܒܝܲܡܵܐ ܕܢܲܦ̰ܫܵܐ ܀", ":ܡܲܢ̣ܘܼ ܡܸܫܟܲܚ ܕܢܸܚܙܘܿܩ ܒܐܘܼܪܚܵܐ ܕܡܲܠܟܿܘܼܬܼ ܪܵܘܡܵܐ", "ܚܘܼܫܒܹ̈ܐ ܟܡܝܼܢܝܼܢ ܘܲܛܫܹܝܢ ܐܲܝܟ ܓܲܝܵܣܹ̈ܐ ܀", ":ܫܲܦܝܼܪ ܡ̇ܕܹܝܢ ܩܪܹܝ̇ܬܹܗ ܒܝܼܫܵܐ ܠܙܲܒܼܢܵܐ ܕܲܡ̣ܛܵܢܝ", "ܕܒܼܝܼܫ ܘܲܡܙܲܠܗܲܙ ܘܲܡܠܸܐ ܩܸܢܛܵܐ ܠܲܕܼܪܵܕܹܐ ܒܹܗ ܀", ":ܫܲܦܝܼܪ ܝܸܗ̄ܒܹܿܬܼ ܘܵܝܵܐ ܠܲܩܢܘܿܡܝ ܒܫܘܼܪܵܝ ܡܸܠܲܝ̈", "ܕܛܠܸ݂ܩ ܘܐܵܘܦܝܼ ܡ̇ܙܘܿܢ ܚܲܝܹ̈ܐ ܒܲܫܢܲܝ̈ ܚܲܝܹ̈ܐ ܒܲܫܢܲܝ̈ ܚܲܝܲܝ̈ ܀", ":ܒܝܵܘܡܲܝ̈ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܕܐܸܒܲܕܼ ܚܲܣܝܵܐ", "ܘܠܲܝܬܿ ܒܲܒܼܪܝܼܬܼܵܐ ܕܲܬܼܘܵܬܼ ܢܲܦ̰ܫܵܐ ܒܓܼܵܘ ܪܸܥܝܵܢܹܗ ܀", ":ܡܹܐܡܲܪ ܐܸܡܹ̇ܪܹܬܼ ܐܵܦ ܐ̄ܢܵܐ ܘܠܵܐ ܗ̄ܘ̣ܵܐ ܡܸܣܥܲܪ ܣܸܥܵܪܬܼ", "ܘܲܡܓܲܙܲܝ ܐ̄ܢܵܐ ܡ̣ܢ ܛܵܒܼܵܬܼ̈ܐ ܛܵܒܼ ܡ̣ܢ ܚܲܒܼܪ̈ܲܝ ܀", ":ܝ̣̇ܥܪܵܐ ܕܚܵܘ̈ܒܹܿܐ ܡܠܹܝܢ ܚܘܼܫܵܒܲܝ̈ ܐܲܝܟ ܕܲܟܼܢܵܘ̈ܬܼܝ", "ܘܠܲܝܬܿ ܒܹܗ ܒܪܸܥܝܵܢܝ ܦܹܐܪܵܐ ܕܗܲܢܝܼ ܠܡܵܪܹܐ ܟܲܪܡ̇ܐ ܀", ":ܡܸܠܹ̈ܐ ܪܲܟܿܒܹܬܼ ܐܲܝܟ ܚܲܝܵܒܼܵܐ ܩܕܼܵܡ ܕܲܝܵܢܵܐ", "ܕܕܲܡ ܢܸܬܼܪܲܟܼܢܘܼܢ ܪ̈ܲܚܡܹܐ ܒܕܝܼܢܵܐ ܠܘܵܬܼ ܚܲܝܵܒܼܘܼܬܼܝ ܀", ":ܒܥܸܠܲܬܼ ܡܠܹ̈ܐ ܥܸܠܹ̇ܬܼ ܕܐܵܘܓܲܪ ܒܫܘܼܠܵܡ ܝܵܘܡ̇ܐ", "ܕܲܟܼܒܲܪ ܐܸܫܘܸܐ ܠܢܸܬܼܪܵܐ ܙܥܘܿܪܵܐ ܕܦܘܼܪܥܵܢ ܐܲܓܼܪܵܐ ܀", ":ܩܵܠܵܐ ܫܸܡܥܹ̇ܬܼ ܕܗܵܝ̇ ܒܲܪܬܼ ܩܵܠܵܐ ܕܨܸܝܕܼ ܐܲܓܼܝܼܪܹ̈ܐ", "ܘܗ̤ܝ ܚܲܦܸܛܬܲܢܝ ܕܐܵܘܓܲܪ ܠܸܫܵܢܝ ܒܦܘܼܠܚܵܢ ܡܸܠܹ̈ܐ ܀", ":ܪܸܡܙܵܐ ܕܲܦܩ݂ܲܕܼ ܠܡܸܬܲܠ ܐܲܓܼܪܵܐ ܕܹܝܢܵܪ ܕܹܝܢܵܪ", "ܗܘ̤ ܐܸܡ݂ܲܪ ܠܝܼ ܕܩܘܼܡ ܐܸܬܼܟܲܫܲܪ ܦܵܥܠܵܐ ܫܲܦܠܵܐ ܀", ":ܪ̈ܲܚܡܹܐ ܕܐܲܓܼܪܘܼܗ̇ ܠܫܝܼܛܘܼܬܼ ܓܸܢܣܲܢ ܠܦܘܼܠܚܵܢ ܩܘܼܫܬܵܐ", "ܢܲܫܘܘܿܢ ܐܵܦ ܠܝܼ ܠܦܘܼܪܥܵܢ ܐܲܓܼܪܵܐ ܕܕܹܝܢܵܪ ܚܲܝܹ̈ܐ ܀"]}