{"title": "On the Rich Man and Lazarus", "subtitle": "The Homilies of Mar Narsai", "syriacTitle": "ܥܲܠ ܥܲܬܿܝܼܪܵܐܘܠܵܥܵܙܵܪ", "author": "Narsai", "text": ["ܡܐܡܪܐ ܕܥܣܪܝܢ ܘܬܡܢܝܐ", "ܥܲܠ ܥܲܬܿܝܼܪܵܐ ܘܠܵܥܵܙܵܪ", ":ܨܠܸܡ ܦܸܠܐܬܼܵܐ ܨܵܪ ܦܵܪܘܿܩܲܢ ܒܕܲܦܵܐ ܕܡܸܠܵܘ̈ܗܝ", "ܘܲܩܒܲܥ ܐܸܢܹܝܢ ܒܓܼܵܘ ܦܵܠܵܛܝܼܢ ܕܟܼܵܪܘܿܙܘܼܬܹܗ ܀", ":ܐܲܝܟ ܕܲܠܝܘܼܩܢܵܐ ܪܲܟܸܿܒܼ ܐܸܢܹܝܢ ܠܡܸܠܲܝ̈ ܦܘܼܡܹܗ", "ܘܟܲܢܝܼ ܐܸܢܹܝܢ ܒܫܸܡ ܣܘܼܥܪ݁ܵܢܹܐ ܐܲܝܟ ܗܵܘ̇ ܕܲܗ̤ܘܲܝ̈ ܀", ":ܚܲܬܿܝܼܬܼܵܐܝܼܐܬܼ ܦܲܚܸܡ ܡܸܠܹ̈ܐ ܠܘܼܒܩܲܠ ܡܸܠܹ̈ܐ", "ܘܐܲܪܡܝܼ ܥܠܲܝܗܹܝܢ ܛܲܒܼܥܵܐ ܕܡܲܬܼܠܹ̈ܐ ܕܠܵܐ ܢܸܬܼܒܲܣ̈ܝܵܢ ܀", ":ܒܟܼܠ ܐܸܣܟܹܿܡܝܼ̈ܢ ܕܲܡܝܼ ܐܸܢܹܝܢ ܒܗܵܘ̇ ܡ̇ܐ ܕܲܗܘ̤ܵܐ", "ܘܟܲܣܝܼ ܐܸܢܹܝܢ ܒܢܲܚܬܵܐ ܦܲܐܝܵܐ ܕܫܸܡ ܦܸܠ̈ܐܬܼܵܐ ܀", ":ܒܫܸܡ ܦܸܠ̈ܐܬܼܵܐ ܟܲܣܝܹܗ ܠܚܲܝܠܵܐ ܕܲܟܼܣܸܐ ܒܡܸܠܵܘ̈ܗܝ", "ܕܠܵܐ ܢܸܬܼܒܲܣ̈ܝܵܢ ܡ̣ܢ ܬܲܪܥܝܼܬܼܵܐ ܕܪ̈ܲܦܝܲܝ ܢܲܦܫܵܐ ܀", ":ܒܦܲܩܝܼܘܼܬܼ ܢܲܦܫܵܐ ܕܪ̈ܲܦܝܲܝ ܢܲܦܫܵܐ ܡܸܬܼܒܲܩܸܐ ܗ̄ܘ̣ܵܐ", "ܟܲܕܼ ܨܵܐܲܪ ܗ̄ܘ̣ܵܐ ܨܠܸܡ ܣܘܼܥܪ̈ܵܢܹܐ ܕܛܵܒܹ̈ܐ ܘܒܼܝܼܫܹ̈ܐ ܀", ":ܠܛܵܒܹ̈ܐ ܘܒܼܝܼܫܹ̈ܐ ܚܵܘܝܼ ܫܘܼܦܪܵܐ ܕܦܲܐܝܘܼܬܼ ܡܸܠܵܘ̈ܗܝ", "ܘܚܲܬܼܚܸܬܼ ܐܸܢܘܿܢ ܠܡܸܫܡܲܥ ܡܸܠܹ̈ܐ ܕܡܲܠ̈ܝܵܢ ܬܲܗܪܵܐ ܀", ":ܬܲܗܪܵܐ ܪܲܒܵܐ ܟܣܸܐ ܗ̄ܘ̣ܵܐ ܒܡܸܠܹ̈ܐ ܕܟܼܵܪܘܿܙܘܼܬܹܗ", "ܘܡܸܬܼܚܲܘ̈ܝܵܢ ܗ̣̄ܘܲܝ̈ ܘܠܵܐ ܡܸܬܼܚܲܙ̈ܝܵܢ ܚܲܬܿܝܼܬܼܵܐܝܼܬܼ ܀", ":ܡܸܬܼܚܲܙ̈ܝܵܢ ܗ̣̄ܘܲܝ̈ ܐܲܝܟ ܗܵܘ̇ ܕܲܗ̤ܘܲܝ̈ ܒܝܲܕܼ ܣܘܼܥܪ̈ܵܢܹܐ", "ܘܠܵܐ ܡܸܬܼܚܲܙ̈ܝܵܢ ܒܲܕܼܪܲܚܝܼܩ ܗ̄ܘ̣ܵܐ ܥܒܼܵܕܼܵܐ ܕܲܒܼܗܹܝܢ ܀", ":ܥܒܼܵܕܼܵܐ ܓܵܡܲ݁ܪ ܠܚܲܣܝܼܪܘܼܬܼܵܐ ܕܲܒܼܝܲܕܼ ܡܸܠܹ̈ܐ", "ܘܐܵܝܟ ܕܲܒܼܢܘܼܗܪܵܐ ܡܚܵܘܸܐ ܫܘܼܦܪܵܐ ܕܫܲܦܝܼܪ̈ܵܬܼܵܐ ܀", ":ܫܲܦܝܼܪ̈ܵܬܼܵܐ ܡܲܠ̈ܝܵܢ ܡܸܠܹ̈ܐ ܕܟܼܵܪܘܿܙܘܼܬܼܵܐ", "ܘܐܲܝܟ ܕܲܒܼܓܲܙܵܐ ܡܣܲܬܲܪ ܚܲܝܠܵܐ ܕܦܸܬܼܓܼܵܡܲܝ̈ܗܹܝܢ ܀", ":ܚܲܝܠܵܐ ܪܲܒܵܐ ܟܣܸܐ ܒܲܒܼܥܵܬܼܵܐ ܠܐܲܝܢܵܐ ܕܒܼܵܥܹ̇ܐ", "ܘܐܸܠܵܐ ܒܵܥܹ̇ܐ ܒܪܸܚܡܲܬܼ ܚܘܼܒܵܐ ܠܵܐ ܡܸܫܟܲܚ ܠܹܗ ܀", ":ܪܸܚܡܲܬܼ ܚܘܼܒܵܐ ܩܪܵܬܲܢܝܼ ܕܐܸܩܪܸܐ ܒܣܸܦܪܹܗ ܕܡ̇ܪܲܢ", "ܘܡ̣ܢ ܩܸܪܝܵܢܵܐ ܢܲܓܼܕܲܢܝ ܡܲܬܼܠܵܐ ܨܹܝܕܼ ܣܘܼܟܵܠܵܐ ܀", ":ܗܘ̤ ܩܸܪܝܵܢܵܐ ܓܲܪܓܲܢܝ ܕܐܸܒܼܥܸܐ ܒܥܵܬܼܵܐ ܕܡܸܠܹ̈ܐ", "ܘܡ̣ܢ ܨܹܝܕܼ ܡܸܠܹ̈ܐ ܢܦܲܠ̣ ܠܝܼ ܗܸܪܓܵܐ ܕܟܲܣܝܘܼܬܼ ܡܸܠܹ̈ܐ ܀", ":ܟܲܣܝܼܘܼܬܼ ܡܸܠܹ̈ܐ ܚܙܹ̇ܝܬܼ ܕܲܡܟܲܣܝܵܐ ܒܢܲܚܬܵܐ ܕܡܸܠܹ̈ܐ", "ܘܓܼܪܓܿܢܝ ܪܸܥܝܵܢܝ ܠܡܸܓܼܠܵܐ ܡܸܠܹ̈ܐ ܕܒܲܐܦܲܝ̈ ܡܸܠܹ̈ܐ ܀", ":ܠܓܼܵܘ ܡ̣ܢ ܬܲܪܥܵܐ ܕܲܟܼܬܼܝܼ̈ܒܼܵܬܼܵܐ ܥܸܠܹ̇ܬܼ ܩܵܡܹ̇ܬܼ", "ܘܐܲܝܟ ܕܲܠܝܘܼܩܢܵܐ ܚܙܹ̇ܝܬܼ ܐܵܬܼ̈ܘܵܬܼܵܐ ܕܝܘܼܩܢܵܐ ܕܲܒܼܥܹ̇ܝܬܼ ܀", ":ܒܚܘܼܩܵܐ ܦܲܐܝܵܐ ܕܲܒܼܦܸܠ̈ܐܵܬܼܵܐ ܒܥܹ̇ܝܬܼ ܕܐܸܬܼܒܲܩܸܐ", "ܕܡܸܛܠ ܡܵܢܵܐ ܫܸܡ ܦܸܠ̈ܐܵܬܼܵܐ ܥܲܠ ܐܵܬܼ̈ܘܵܬܼܵܐ ܀", ":ܫܸܡ ܦܵܠ̈ܐܵܬܼܵܐ ܚܙܹ̇ܝܬܼ ܟܲܕܼ ܪܵܗܹ̇ܛ ܒܹܝܬܼ ܐܵܬܼ̈ܘܵܬܼܵܐ", "ܘܲܨܒܹ̇ܝܬܼ ܕܐܸܕܲܥ ܥܲܡ ܫܘܼܡ̇ܗܵܐ ܐܵܦ ܣܘܼܟܵܠܵܐ ܀", ":ܬܪܹܝܢ ܦܲܪ̈ܨܘܿܦܹܐ ܚܙܹ̇ܝܬܼ ܟܲܕܼ ܨܝܪܝܼܢ ܒܣܲܡܵܐ ܕܡܸܠܹ̈ܐ", "ܘܟܲܕܼ ܕܵܡܹ̇ܝܢ ܗ̄ܘ̣ܵܘ ܠܵܐ ܕܵܡܹ̇ܝܢ ܗ̄ܘ̣ܵܘ ܝܘܼܩܢܵܐ ܠܝܘܼܩܢܵܐ ܀", ":ܫܸܡ ܥܲܬܿܝܼܪܵܐ ܘܫܸܡ ܡܸܣܟܹܿܢܵܐ ܪܫܝܼܡ ܗ̄ܘ̣ܵܐ ܥܠܲܝܗܘܿܢ", "ܘܲܦܣܝܼܫܝܼܢ ܗ̄ܘ̣ܵܘ ܒܲܫܡܵܗܲܝ̈ܗܘܿܢ ܘܣܘܼܥܪ̈ܵܢܲܝܗܘܿܢ ܀", ":ܫܸܡ ܥܲܬܿܝܼܪܵܐ ܪܫܝܼܡ ܗ̄ܘ̣ܵܐ ܠܘܼܩܕܵܡܼ ܒܪܹܫ ܣܘܼܪܓܵܕܼܵܐ", "ܘܲܒܼܫܘܼܠܵܡܹܗ ܫܸܡ ܡܸܣܟܹܿܝܢܵܐ ܕܡܸܣܟܹܿܝܢ ܘܲܨܪܝܼܟ ܀", ":ܒܦܲܐܝܘܼܬܼ ܢܲܚ̈ܬܹܿܐ ܨܝܼܪ ܗ̄ܘ̣ܵܐ ܝܘܼܩܢܹܗ ܕܲܩܬܸܐ ܥܘܼܬܼܪܵܐ", "ܘܲܕܼܡܸܣܟܹܿܢܵܐ ܒܐܸܣܟܹܿܝܡ ܒܵܝ̇ܫܵܐ ܕܲܟܼܒܼܝܼܢ ܪ̈ܘܼܩܥܹܐ ܀", ":ܦܠܸܐ ܗ̄ܘ̣ܵܐ ܚܸܙܘܵܐ ܕܲܒܼܨܘܼܪ̈ܵܬܹܗ ܕܠܵܐ ܫܲܦܝܼܪܵܐ", "ܘܲܫܟܼܝܼܪܵܐ ܗ̄ܘ̣ܵܬܼ ܚܙܵܬܼܵܐ ܕܐܲܦܵܘ̈ܗܝ ܕܫܲܦܝܼܪ ܢܲܦܫܵܐ ܀", ":ܢܲܗܝܼܪܝܼܢ ܗ̄ܘ̣ܵܘ ܙܢܲܝ̈ ܣܲܡܡܵܢܹ̈ܐ ܕܝܘܼܩܢܹܗ ܕܣܲܢܝܵܐ", "ܘܚܸܫܘܿܟܼܝܼܢ ܗ̄ܘ̣ܵܘ ܡ̣ܢ ܚܸܫܘܿܟܼܵܐ ܕܗܵܘ̇ ܫܲܦܝܼܪܵܐ ܀", "ܐܘܿ ܬܸܕܼܡܘܼܪܬܵܐ ܕܒܲܬܼܪܹܝܢ ܝܘܼܩܢܹ̈ܐ ܡܸܬܼܚܲܙܝܵܐ ܗ̄ܘ̣ܵܐ:", "ܕܫܲܦܝܼܪܝܼܢ ܗ̄ܘ̣ܵܘ ܘܠܵܐ ܫܲܦܝܼܪܝܼܢ ܫܲܪܝܼܪܵܐܝܼܬܼ ܀", ":ܠܵܐ ܫܲܦܝܼܪ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ ܐܲܝܟ ܡ̇ܐ ܕܫܲܦܝܼܪ", "ܘܠܵܐ ܡܫܲܟܲܪ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܠܦܘܼܬܼ ܣܲܢܝܘܼܬܹܗ ܀", ":ܒܲܪܵܢܵܐܝܼܬܼ ܣܢܸܐ ܗ̄ܘ̣ܵܐ ܚܸܙܘܵܐ ܕܡܲܟܿܝܼܟ ܢܲܦܫܵܐ", "ܘܓܼܵܘܘܵܢܵܐܝܼܬܼ ܣܢܸܐ ܗ̄ܘ̣ܵܐ ܘܲܫܟܼܝܼܪ ܚܬܼܝܼܪ ܪܸܥܝܵܢܵܐ ܀", ":ܒܢܲܦܫܹܗ ܣܢܸܐ ܗ̄ܘ̣ܵܐ ܣܲܢܝܵܐ ܕܲܣܢܸܐ ܟܠܹܗ ܒܟܼܠܹܗ", "ܘܲܒܼܪܸܥܝܵܢܹܗ ܦܠܸܐ ܗ̄ܘ̣ܵܐ ܘܲܪܓܼܝܼܓܼ ܫܲܦܝܼܪ ܟܠܹܗ ܀", ":ܫܘܼܦܪܵܐ ܕܲܠܒܲܪ ܒܵܣܲ݁ܪ ܗ̄ܘ̣ܵܐ ܠܹܗ ܠܣܵܢܹ̇ܐ ܢܲܦܫܵܐ", "ܘܣܲܢܝܘܼܬܼ ܦܲܓܼܪܵܐ ܡܩܲܠܣܵܐ ܗ̄ܘ̣ܵܬܼ ܠܹܗ ܠܫܲܦܝܼܪ ܢܲܦܫܵܐ ܀", ":ܒܦܲܓܼܪܹܗ ܣܢܸܐ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܣܢܸܐ ܨܘܼܪ̈ܵܬܼܵܐ", "ܘܲܒܼܪܸܥܝܵܢܹܗ ܢܕܝܼܕܼ ܘܲܡܫܲܟܲܪ ܦܠܸܐ ܗܲܕܵܡܹ̈ܐ ܀", ":ܥܲܠ ܗܲܕܵܡ̇ܘ̈ܗܝ ܡܸܬܼܚܲܙܝܵܐ ܗ̣̄ܘܵܬܼ ܦܲܐܝܘܼܬܼ ܫܘܼܦܪܵܐ", "ܘܲܒܼܓܼܵܘ ܢܲܦܫܹܗ ܚܙܵܬܼܵܐ ܕܣܲܢܝܵܐ ܡ̣ܢ ܟܠ ܕܲܣܢܸܐ ܀", ":ܒܢܲܚ̈ܬܹܿܐ ܕܒܼܘܼܨܵܐ ܡܸܬܓܲܠܸܐ ܗ̄ܘ̣ܵܐ ܣܢܸܐ ܪܸܥܝܵܢܵܐ", "ܘܲܒܼܦܘܼܢܵܩܹ̈ܐ ܕܠܵܐ ܡܸܢܝܵܢܵܐ ܡܸܬܼܦܲܪܦܲܥ ܗ̄ܘ̣ܵܐ ܀", ":ܦܠܹܝܢ ܗ̄ܘ̣ܵܘ ܢܲܚܬܵܘ̈ܗܝ ܘܲܪܓܼܝܼܓܼܝܼܢ ܗ̄ܘ̣ܵܘ ܐܵܦ ܬܘܼܩܵܢܵܘ̈ܗܝ", "ܘܠܵܐ ܣܵܒܲܥ̇ ܗ̄ܘ̣ܵܐ ܠܡܸܬܼܦܲܢܵܩܘܼ ܒܪܲܒܿܘܼܬܿ ܛܘܼܒܼܵܘ̈ܗܝ ܀", ":ܣܒܼܝܼܣ ܗ̄ܘ̣ܵܐ ܥܘܼܬܼܪܹܗ ܘܲܡܫܲܪܬܿܝܚ ܗ̄ܘ̣ܵܐ ܡ̇ܘܙܿܢ ܚܲܝܵܘ̈ܗܝ", "ܘܠܲܝܬܿ ܗ̄ܘ̣ܵܐ ܐܲܬܼܪܵܐ ܒܹܝܬܼ ܦܘܼܢܵܩܹ̈ܐ ܘܲܠܦܘܼܢܵܩܹ̈ܐ ܀", ":ܣܲܓܿܝܼܵܐܝܼܬܼ ܟܫܹܝܢ ܗ̄ܘ̣ܵܘ ܛܘܼܒܹ̈ܐ ܠܥܸܠ ܡ̣ܢ ܛܘܼܒܹ̈ܐ", "ܘܠܵܐ ܥܵܢ̇ܕܿܝܼܢ ܗ̄ܘ̣ܵܘ ܙܢܲܝ̈ ܬܘܼܩܵܢܹ̈ܐ ܡ̣ܢ ܕܘܼܟܲܬܼܗܘܿܢ ܀", ":ܒܟܼܠ ܬܘܼܩܵܢܝܼ̈ܢ ܡܸܬܼܒܲܣܲܡ ܗ̄ܘ̣ܵܐ ܗܵܘ̇ ܒܲܣܵܡܵܐ", "ܘܲܟܼܡܵܐ ܕܒܼܵܣܹ̇ܡ ܬܘܼܒܼ ܡܸܬܼܝܲܐܲܒܼ ܕܬܼܵܘ ܢܸܬܼܒܲܣܲܡ ܀", ":ܠܵܐ ܦܵܛܲ݁ܪ ܗ̄ܘ̣ܵܐ ܙܢܵܐ ܕܒܼܘܼܣܵܡܵܐ ܡ̣ܢ ܦܵܬܼܘܿܪܹܗ", "ܕܥܲܕܼ ܦܵܛܲ݁ܪ ܗ̄ܘ̣ܵܐ ܗܵܘ̇ ܩܲܕܼܡ̇ܝܵܐ ܩܲܕܼܡܹܗ ܐ̄ܚܪܹܢܵܐ ܀", ":ܐܲܝܟ ܥܲܕܼܥܹܕܼܵܐ ܥܒܼܝܼܕܼ ܗ̄ܘ̣ܵܐ ܒܲܝܬܹܿܗ ܕܐܵܣܘܿܛ ܢܲܦܫܵܐ", "ܘܒܲܕܼܡܘܼܬܼ ܪܲܥܡܵܐ ܛܵܟ ܪܵܥܹ̇ܡ ܗ̄ܘ̣ܵܐ ܩܵܠ ܚܲܕ̈ܘܵܬܼܵܐ ܀", ":ܒܩܵܠ ܚܲܕܼ̈ܘܵܬܹܗ ܡܸܫܬܿܢܲܩ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ", "ܘܲܡܪܲܟܸܿܒܼ ܗ̄ܘ̣ܵܐ ܩܵܠܹ̈ܐ ܕܐܸܒܼܠܵܐ ܥܲܠ ܥܵܩܵܬܹ̈ܗ ܀", ":ܠܦܘܼܬܼ ܚܲܕܼ̈ܘܵܬܹܗ ܕܗܵܘ̇ ܚܲܕܵܝܵܐ ܡܥܵܩ ܗ̄ܘ̣ܵܐ ܡܥܵܩܵܐ", "ܘܐܲܝܟ ܡܸܢܝܵܢܵܐ ܕܲܙܡܝܼܪ݁ܵܬܹܗ ܐܵܦ ܐܘܼܠܝܵܬܹ̈ܗ ܀", ":ܗܵܘ̇ ܙܵܡܲܪ ܗ̄ܘ̣ܵܐ ܘܗܵܘ̇ ܒܵܟܹ̇ܐ ܗ̄ܘ̣ܵܐ ܡܲܪܝܼܪܵܐܝܼܬܼ", "ܘܡܲܢ ܠܵܐ ܢܸܬܼܡܲܗ ܒܚܲܕܘܲܬܼ ܢܲܦܫܵܐ ܘܟܲܪܝܘܼܬܼ ܢܲܦܫܵܐ ܀", ":ܚܲܕܼ ܪܵܩܹܕܼ ܗ̄ܘ̣ܵܐ ܘܚܲܕܼ ܡܲܪܩܸܕܼ ܗ̄ܘ̣ܵܐ ܐܲܝܟ ܕܥܲܠ ܡܝܼܬܼܵܐ", "ܘܡܲܢ ܠܵܐ ܢܸܬܼܘܲܪ ܥܲܠ ܣܘܼܥܪ݁ܵܢܹܐ ܕܠܵܐ ܟܹܐܢܝܼܢ ܗ̄ܘ̣ܵܘ ܀", ":ܚܲܕܼ ܡܲܥܘܸܠ ܗ̄ܘ̣ܵܐ ܘܚܲܕܼ ܡܲܥܡܸܠ ܗ̄ܘ̣ܵܐ ܢܲܦܫܹܗ ܒܟܹܐܢܘܼ", "ܘܡܲܢ ܠܵܐ ܢܹܐܡܲܪ ܕܠܵܐ ܟܹܐܢܝܼܢ ܗ̄ܘ̣ܵܘ ܦܘܼܪ̈ܥܵܢܲܝܗܘܿܢ ܀", ":ܠܵܐ ܟܹܐܢܵܐܝܼܬܼ ܡܸܬܓܲܠܸܐ ܗ̄ܘ̣ܵܐ ܗܵܘ̇ ܚܲܪܡ̇ܢܵܐ", "ܘܠܵܐ ܙܵܕܼܩܵܐܝܼܬܼ ܡܸܫܬܲܢܲܩ ܗ̄ܘ̣ܵܐ ܗܵܘ̇ ܡܲܟܿܝܼܟܼܵܐ ܀", ":ܠܵܐ ܫܲܘܝܘܼܬܼܵܐ ܡܸܬܼܚܲܙܝܵܐ ܗ̄ܘ̣ܵܬܼ ܒܐܸܣܟܹܿܡܲܝ̈ܗܘܿܢ", "ܘܕܲܠܩܘܼܒܼܠܵܐܝܼܬܼ ܡܸܬܼܒܲܣܡܝܼܢ ܗ̄ܘ̣ܵܘ ܘܡܸܫܬܲܢܩܝܼܢ ܗ̄ܘ̣ܵܘ ܀", ":ܠܵܐ ܫܵܘܹ̇ܐ ܗ̄ܘ̣ܵܐ ܗܵܘ̇ ܚܲܪܡ̇ܢܵܐ ܠܗܵܘ̇ ܒܘܼܣܵܡܵܐ", ":ܘܠܵܐ ܙܵܕܹܩ ܗ̄ܘ̣ܵܐ ܗܵܘ̇ ܫܘܼܢܵܩܵܐ ܠܗܵܘ̇ ܡܲܟܿܝܼܟܼܵܐ", ":ܙܲܒܼܢܵܐ ܒܝܼܫܵܐ ܫܲܚܠܸܦ ܙܲܒܼܢܵܐ ܕܛܵܒܹ̈ܐ ܘܒܼܝܼܫܹ̈ܐ", "ܘܲܠܚܲܕܼ ܝܲܩܲܪ ܘܲܠܚܲܕܼ ܨܲܥܲܪ ܒܲܕܼܠܵܐ ܦܲܐ̈ܝܵܢ ܀", ":ܒܠܵܐ ܦܲܐܝܘܼܬܼܵܐ ܡܸܫܬܲܢܲܩ ܗ̄ܘ̣ܵܐ ܪܵܚܹ̇ܡ ܩܘܼܫܬܵܐ", "ܘܲܒܼܫܒܼܝܼ̈ܚܵܬܼܵܐ ܡܸܬܼܦܲܢܢܲܩ ܗ̄ܘ̣ܵܐ ܪܵܚܹ̇ܡ ܙܹܐܦܵܐ ܀", ":ܒܛܘܼܒܹ̈ܐ ܛܵܒܹ̈ܐ ܫܪܸܐ ܗ̄ܘ̣ܵܐ ܟܠܚܘܿܡ ܓܠܝܼܙ ܡ̣ܢ ܪ̈ܲܚܡܹܐ", "ܘܠܵܐ ܚܵܐܹ̇ܝܢ ܗ̄ܘ̣ܵܐ ܠܗܵܘ̇ ܡܸܣܟܹܿܢܵܐ ܕܲܪܡܸܐ ܒܬܲܪܥܹܗ ܀", ":ܒܬܲܪܥܹܗ ܕܚܲܪܡ̇ܐ ܗ̄ܘ̣ܵܐ ܪܚܘܼܡܵܐ ܕܡܸܣܟܹܿܝܢ ܒܲܫܡܹܗ", "ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐ̄ܢܵܫ ܡܲܪܘܲܚ ܠܲܣܢܝܼܩܘܼܬܹܗ ܀", ":ܣܢܝܼܩ ܗ̄ܘ̣ܵܐ ܘܲܨܪܝܼܟ ܗ̄ܘ̣ܵܐ ܡ̣ܢ ܟܠ ܛܵܒܼ̈ܢ", "ܘܲܥܦܝܼܦܵܐ ܗ̣̄ܘܵܬܼ ܡܸܣܟܹܿܢܘܼܬܹܗ ܘܲܟܼܪܝܼܗܘܼܬܹܗ ܀", ":ܒܲܬܼܪܹܝܢ ܟܹܐܒܼܝܼ̈ܢ ܕܥܲܣܩܝܼܢ ܣܲܓܿܝܼ ܡܸܬܼܢܵܘܲܠ ܗ̄ܘ̣ܵܐ", "ܒܡܸܣܟܹܿܢܘܼܬܼܵܐ ܡܡܲܟܿܟܲܬܼ ܐ̄ܢܵܫܵܐ ܘܫܘܼܚܢܹ̈ܐ ܣܢܲܝ̈ܝܵܐ ܀", ":ܫܘܼܚܢܹ̈ܐ ܣܢܲܝܵ̈ܐ ܡܠܸܐ ܗ̄ܘ̣ܵܐ ܘܲܣܒܼܝܼܣ ܟܠܹܗ ܒܟܼܠܹܗ", "ܘܠܲܝܬܿ ܗ̄ܘ̣ܵܐ ܕܘܼܟܿܬܼܵܐ ܕܲܚܠܝܼܡܵܐ ܗ̄ܘ̣ܵܐ ܡ̣ܢ ܟܘܼ̈ܬܼܡ̇ܬܼܵܐ ܀", ":ܢܸܒܼܥܵܐ ܕܫܘܼܚܢܹ̈ܐ ܥܒܼܝܼܕܼ ܗ̄ܘ̣ܵܐ ܓܘܼܫܡܹܗ ܕܚܝܼܨ ܪܸܥܝܵܢܵܐ", "ܘܪܵܕܹܐ ܡܸܢܹܗ ܪܸܗܠܵܐ ܣܲܢܝܵܐ ܕܕܼܵܠܲܚ ܢܲܦܫܵܐ ܀", ":ܬܲܦܹ̈ܐ ܕܪܸܗܠܵܐ ܡܸܫܬܲܦܥܝܼܢ ܗ̄ܘ̣ܘ ܡ̣ܢ ܗܲܕܵܡܵܘ̈ܗܝ", "ܘܕܲܠܲܚ ܗ̄ܘ̣ܵܐ ܠܹܗ ܪܹܚ ܣܲܪܝܘܼܬܼܵܐ ܕܪܵܕܹܐ ܡܸܢܹܗ ܀", ":ܟܲܠ̈ܒܹܿܐ ܝܲܥܥܢܹ̈ܐ ܫܵܬܹ̇ܝܢ ܗ̄ܘ̣ܵܘ ܠܹܗ ܠܪܸܗܠܵܐ ܕܦܲܓܼܪܹܗ", "ܘܡܸܬܿܬܲܪܣܹܝܢ ܗ̄ܘ̣ܵܘ ܡ̣ܢ ܒܘܼܣܵܡܵܐ ܕܲܚܒܼܵܪ̈ܵܬܹܗ ܀", ":ܠܪܹܝܚ ܣܲܪܝܘܼܬܹܗ ܡܸܬܼܡܲܢܥܝܼܢ ܗ̄ܘ̣ܵܘ ܝܲܥܢܲܝ̈ ܢܲܦܫܵܐ", "ܘܣܵܥ̇ܪܝܼܢ ܗ̄ܘ̣ܵܘ ܠܹܗ ܘܡܸܣܬܲܥܪܝܼܢ ܗ̄ܘ̣ܵܘ ܡ̣ܢ ܫܘܼ̈ܡ̇ܬܹܗ ܀", ":ܐܘܿ ܠܒܲܪܢܵܫܵܐ ܕܟܲܕܼ ܒܲܪܢܵܫܵܐ ܗ̄ܘ̣ ܒܲܦܓܲܪ ܘܲܒܼܪܘܼܚ", "ܥܒܼܝܼܕܼ ܢܘܼܟܼܪܵܝܵܐ ܠܣܵܥܘܿܪܘܼܬܼܵܐ ܕܲܒܼܢܲܝ̈ܢܵܫܵܐ ܀", ":ܐܘܿ ܠܦܲܓܼܪܵܢܵܐ ܕܲܢܕܲܝܼܕܼ ܦܲܓܼܪܹܗ ܥܲܠ ܦܲܓܪ̈ܵܢܹܐ", "ܘܥܵܪܩܵܐ ܡܸܢܹܗ ܚܙܵܬܼܵܐ ܕܥܲܝܼܢܹ̈ܐ ܕܲܒܼܢܲܝ̈ ܓܸܢܣܹܗ ܀", ":ܐܘܿ ܠܗܵܝ̇ ܢܲܦܫܵܐ ܕܫܲܪܝܵܐ ܢܲܦܫܵܗ̄ ܒܦܲܓܼܪܵܐ ܡܝܼܬܼܵܐ", "ܘܲܡܕܲܝܪܵܐ ܒܹܗ ܕܠܵܐ ܚܲܝܘܼܬܼܵܐ ܕܲܒܼܗܲܕܵܡܹ̈ܐ ܀", ":ܐܘܿ ܠܗܲܕܵܡܹ̈ܐ ܕܟܲܕܿ ܐܝܼܬܲܝܗܘܿܢ ܠܵܐ ܐܝܼܬܲܝܗܘܿܢ", "ܘܲܡܙܲܝܼܥܵܐ ܠܗܘܿܢ ܢܲܦܫܵܐ ܒܚܲܝܹ̈ܐ ܕܠܵܐ ܚܲܝܘܼܬܼܵܐ ܀", ":ܐܘܿ ܠܗܵܝ̇ ܢܲܦܫܵܐ ܕܲܟܼܡܵܐ ܛܥܸܢܲܬ̤ ܝܘܼܩܪܹܗ ܕܓܼܘܼܫܡܵܐ", "ܘܠܵܐ ܐܸܬܼܪܲܦܝܲܬ̤ ܒܗܵܘ̇ ܬܲܟܼܬܿܘܼܫܵܐ ܥܡܝܼܠܵܐ ܘܩܲܫܝܵܐ ܀", ":ܥܡܝܼܠ ܗ̄ܘ̣ܵܐ ܘܲܩܫܸܐ ܗܵܘ̇ ܐܵܓܼܘܢܵܐ ܕܣܲܝܒܲܪ ܟܹܐܢܵܐ", "ܘܠܲܝܬܿ ܗ̄ܘ̣ܵܐ ܦܸܚܡܵܐ ܠܗܵܘ̇ ܚܘܼܡܣܵܢܵܐ ܕܗܵܝ̇ ܬܲܪܥܝܼܬܼܵܐ ܀", ":ܡܲܢ̣ܘܼ ܡܸܡܬܼܘܿܡ ܚܙ̣ܵܐ ܐܵܓܼܘܿܢܵܐ ܕܲܥܡܝܼܠ ܗܵܟܲܢ", "ܘܡܲܢ ܐܸܬܼܒܲܩܝܼ ܒܐܵܓܼܘܿܢܸܣܛܵܐ ܕܕܼܵܡܹ̇ܐ ܠܗܵܢܵܐ ܀", ":ܡܲܢ̣ܘܼ ܕܐܲܩܪܸܒܼ ܩܪܵܒܼܵܐ ܒܦܲܓܼܪܵܐܬ ܟܲܕܼ ܠܲܝܬܿ ܦܲܓܼܪܵܐ", "ܘܡܲܢ̣ܘܼ ܕܐܸܚܲܕܼ ܕܲܪܵܐ ܒܪܸ̈ܓܼܫܹܐ ܒܸܠܥܵܕܼ ܪ̈ܓܼܫܹܐ ܀", ":ܠܲܝܬܼ ܗ̄ܘ̣ܵܐ ܪܸ̈ܓܼܫܹܐ ܐܵܚܕܲܝ̈ ܕܲܪܵܐ ܠܗܵܘ̇ ܕܲܪܵܪܵܐ", "ܒܲܕܼܡܲܫܝܼܢ ܗ̄ܘ̣ܵܘ ܡ̣ܢ ܚܘܼܒܵܠܵܐ ܕܥܲܣܒܘܼܬܼ ܟܹܐܒܵܐ ܀", ":ܒܟܹܐܒܼܵܐ ܩܲܫܝܵܐ ܡܸܫܬܲܢܲܩ ܗ̄ܘ̣ܵܐ ܚܠܝܼܡ ܪܸܥܝܵܢܵܐ", "ܘܟܲܕܼ ܚܵܐܹ̇ܫ ܗ̄ܘ̣ܵܐ ܠܵܐ ܚܵܐܹ̇ܫ ܗ̄ܘ̣ܵܐ ܒܝܲܕܼ ܚܘܼܡܣܵܢܵܐ ܀", ":ܠܵܐ ܚܵܐܹ̇ܫ ܗ̄ܘ̣ܵܐ ܒܲܕܼܚܵܐܲܪ ܗ̄ܘ̣ܵܐ ܒܫܘܼܠܵܡ ܥܲܡܠܹܗ", "ܘܛܵܒܼ ܚܵܐܹ̇ܿܫ ܗ̄ܘ̣ܵܐ ܡ̇ܐ ܕܡܸܬܼܒܲܩܸܐ ܒܚܘܼܒܵܠ ܦܲܓܼܪܹܗ ܀", ":ܒܦܲܓܼܪܹܗ ܘܢܲܦܫܹܗ ܡܸܫܬܲܢܲܩ ܗ̄ܘ̣ܵܐ ܒܐܵܓܼܘܿܢ ܥܲܡܠܵܘ̈ܗܝ", "ܦܲܓܼܪܹܗ ܒܟܹܐܒܼܵܐ ܘܢܲܦܫܹܗ ܒܚܲܫܵܐ ܕܡܲܐܝܼܢܘܼܬܼܵܐ ܀", ":ܡܲܐܝܼܢܘܼܬܼܵܐ ܫܚܝܼܩܵܐ ܗ̣̄ܘܵܬܼ ܠܹܗ ܠܠܵܐ ܡܲܐܝܼܢܵܐ", "ܟܲܕܼ ܚܵܙܹ̇ܐ ܗ̄ܘ̣ܵܐ ܙܢܲܝ̈ ܫܘܼܢܵܩܹܗ ܘܒܼܘܼܣܵܡ ܚܲܒܼܪܹܗ ܀", ":ܒܪܲܒܿܘܼܬܼ ܛܘܼܒܼܵܘ̈ܗܝ ܕܗܵܘ̇ ܥܲܬܿܝܼܪܵܐ ܡܸܬܼܒܲܩܸܐ ܗ̄ܘ̣ܵܐ", "ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐ̄ܢܵܫ ܡܲܪܘܲܚ ܠܲܨܪܝܼܟܼܘܼܬܹܗ ܀", ":ܐܘܿ ܟܡܵܐ ܨܪܝܼܟ ܗ̄ܘ̣ܵܐ ܗܵܘ̇ ܠܵܐ ܨܪܝܼܟܼܵܐ ܕܲܨܪܝܼܟ ܒܲܫܡܹܗ", "ܘܲܟܼܡܵܐ ܥܦܝܼܦ ܗ̄ܘ̣ܵܐ ܥܘܼܬܼܪܵܐ ܕܲܟܣܸܐ ܒܫܘܼܠܵܐ ܥܲܡܠܹܗ ܀", ":ܐܘܿ ܟܡܵܐ ܡܢܝܼܚ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ ܦܠܸܐ ܒܲܫܡܵܗܹ̈ܐ", "ܘܲܟܼܡܵܐ ܥܦܝܼܦ ܗ̄ܘ̣ܵܐ ܗܵܘ̇ ܫܘܼܢܵܩܵܐ ܕܐܸܬܼܡܲܢܲܥ ܠܹܗ ܀", ":ܐܘܿ ܟܡܵܐ ܚܪܸܡ ܗ̄ܘ̣ܵܐ ܗܵܘ̇ ܥܲܪܡ̇ܢܵܐ ܩܢܸܐ ܚܲܪܡܘܼܬܼܵܐ", "ܕܡܸܬܼܒܲܩܸܐ ܗ̄ܘ̣ܵܐ ܒܗܵܘ̇ ܫܘܼܢܵܩܵܐ ܕܠܵܐ ܚܵܘܣܵܐ ܀", ":ܐܘܿ ܟܡܵܐ ܛܪܘܼܢ ܗ̄ܘ̣ܵܐ ܘܲܩܫܸܐ ܠܸܒܹܿܗ ܡ̣ܢ ܛܲܪܵܢܵܐ", "ܕܠܵܐ ܡܲܪܘܲܚ ܗ̄ܘ̣ܵܐ ܡ̣ܢ ܦܲܪ̈ܟܿܘܼܟܼܵܘܗܝ ܠܡܲܟܿܝܼܢ ܢܲܦܫܵܐ ܀", ":ܐܘܿ ܟܡܵܐ ܒܗܝܼܠ ܗ̄ܘ̣ܵܐ ܐܵܦ ܡܲܟܿܝܼܟܼܵܐ ܒܡܲܝܼܟܼܘܼܬܹܗ", "ܟܲܕܼ ܚܵܐܲܪ ܗ̄ܘ̣ܵܐ ܒܲܫܦܝܼܥܘܼܬܹܗ ܕܗܵܘ̇ ܦܘܼܪܦܵܥܵܐ ܀", "ܚܙܵܬܼܵܐ ܕܛܘܼܒܹ̈ܐ ܫܚܝܼܩܵܐ ܗ̄ܘ̣ܵܬܼ ܠܹܗ ܛܵܒܼ ܡ̣ܢ ܟܹܐܒܹܗ:", "ܘܲܥܦܝܼܦܵܐܝܼܬܼ ܡܸܫܬܿܢܲܩ ܗ̄ܘ̣ܵܐ ܘܲܡܕܲܡܲܥ ܗ̄ܘ̣ܵܐ ܀", ":ܐܸܠܝܵܐ ܘܒܸܟܼܝܵܐ ܡܠܸܐ ܗ̄ܘ̣ܵܐ ܦܘܼܡܹܗ ܠܹܠܲܝ ܐܝܼܡܵܩ", "ܘܡܸܬܿܬܿܢܲܚ ܗ̄ܘ̣ܵܐ ܠܩܵܠ ܚܲܘܼܘܵܬܹ̈ܗ ܕܗܵܘ̇ ܐܵܣܘܿܛܵܐ ܀", ":ܟܡܵܐ ܕܐܵܣܘܿܛܵܐ ܡܸܬܼܦܲܢܲܩ ܗ̄ܘ̣ܵܐ ܒܲܪ̈ܓܼܝܼܓܼܵܬܼܵܐ", "ܕܝܼܠܹܗ ܥܵܐܹ̇ܦ ܐܸܒܼܠܵܐ ܕܟܹܐܒܹܗ ܘܕܲܨܪܝܼܟܼܘܼܬܹܗ ܀", ":ܟܡܵܐ ܕܚܲܪܡܵܝܵܐ ܡܸܬܼܩܲܫܸܐ ܗ̄ܘ̣ܵܐ ܒܲܛܪܘܼܢܘܼܬܹܗ", "ܗܵܘ̇ ܡܲܣܓܸܿܐ ܗ̄ܘ̣ܵܐ ܘܡܸܬܼܡܲܟܲܟ ܗ̄ܘ̣ܵܐ ܒܲܨܥܝܼܪ̈ܵܬܼܵܐ ܀", ":ܟܡܵܐ ܕܲܚܬܼܝܼܪܵܐ ܡܸܫܬܿܩܲܠ ܗ̄ܘ̣ܵܐ ܒܪܲܒܿܘܼܬܼ ܢܸܟܼܣܵܘ̈ܗܝ", "ܡܲܟܿܝܼܟ ܢܲܦܫܵܐ ܡܸܬܿܬܲܚܬܸܿܐ ܗ̄ܘ̣ܵܐ ܠܡܸܚܙܵܐ ܫܸܦܠܹܗ ܀", ":ܟܡܵܐ ܕܦܲܐܝܘܼܬܹܗ ܕܗܵܘ̇ ܠܵܐ ܦܲܐܝܵܐ ܡܸܬܼܪܲܒܼܝܵܐ ܗ̄ܘ̣ܵܬܼ", "ܫܟܼܝܼܪܘܼܬܼ ܟܹܐܒܹܗ ܕܗܵܘ̇ ܫܲܦܝܼܪܵܐ ܡܸܬܼܥܲܫܵܢܵܐ ܗ̄ܘ̣ܵܬܼ ܀", ":ܟܡܵܐ ܕܦܲܛܒܼܵܓܵܘ̈ܗܝ ܕܩܲܒܼܪܵܐ ܕܐܘܼܟܼܠܵܐ ܡܸܣܬܲܕܼܪܝܼܢ ܗ̄ܘ̣ܵܘ", "ܨܪܝܼܟ ܡ̣ܢ ܐܘܼܟܼܠܵܐ ܙܢܲܝ̈ ܚܘܼܡܣܵܢܵܐ ܡܸܬܼܥܲܛܲܦ ܗ̄ܘ̣ܵܐ ܀", ":ܟܡܵܐ ܕܲܠܝܲܥܢܵܐ ܙܢܲܝ̈ ܛܵܒܼܵܬܼ̈ܐ ܡܚܲܕܿܝܵܢ ܗ̣̄ܘܲܝ̈ ܠܹܗ", "ܠܚܲܣܝܵܐ ܘܕܲܟܼܝܵܐ ܟܹܐܒܹܗ ܘܟܲܦܢܵܐ ܡܕܲܘܸܕܼ ܗ̄ܘ̣ܵܐ ܠܹܗ ܀", ":ܐܘܿ ܠܐܵܓܼܘܿܢܵܐ ܕܲܟܼܡܵܐ ܫܚܝܼܩ ܗ̄ܘ̣ܵܐ ܐܵܓܲܘܿܢܸܣܛܹܗ", "ܐܘܿ ܠܦܘܼܪܦܵܥܵܐ ܕܲܟܼܡܸܐ ܪܦܸܐ ܗ̄ܘ̣ܵܐ ܡܸܬܼܒܲܣܡܵܢܹܗ ܀", ":ܐܘܿ ܠܟܼܘܼܪܗܵܢܵܐ ܕܲܟܼܡܵܐ ܚܠܝܼܡ ܗ̄ܘ̣ܵܐ ܗܵܘ̇ ܕܲܪܡܸܐ ܒܹܗ", "ܐܘܿ ܠܚܘܼܠܡܵܢܵܐ ܕܲܟܼܡܵܐ ܟܪܝܼܡ ܗ̄ܘ̣ܵܐ ܗܵܘ̇ ܕܲܫܪܸܐ ܒܹܗ ܀", ":ܐܘܿ ܠܲܚܙܵܬܼܵܐ ܕܲܬܼܪܹܝܢ ܝܘܼܩܢܹ̈ܐ ܕܚܲܕܼ ܠܘܼܩܒܲܠ ܚܲܕܼ", "ܒܣܵܡܵܐ ܕܠܵܐ ܣܵܟ ܛܘܼܪܵܦܵܐ ܕܠܵܐ ܒܲܡܫܘܼܚܬܼܵܐ ܀", ":ܕܠܵܐ ܣܲܒܼܥܘܼܬܼܵܐ ܡܸܬܼܒܲܣܲܡ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ", "ܘܲܕܼܠܵܐ ܟܲܝܠܵܐ ܡܸܫܬܲܢܲܩ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܀", ":ܒܠܵܐ ܫܲܘܝܘܼܗܹܝܢ ܡܸܬܼܒܲܩܸܐ ܗ̄ܘܹ̇ܝܬܼ ܕܲܟܼܡܵܐ ܦܪܝܼܫܵܐ", "ܘܲܟܼܡܵܐ ܥܲܦܝܼܦ ܒܣܵܡܹܗ ܕܚܲܪܡ̇ܐ ܘܚܲܫܹܗ ܕܟܹܐܢܵܐ ܀", ":ܒܣܵܡܵܐ ܘܚܲܫܵܐ ܚܙܹ̇ܝܬܼ ܕܲܠܚܝܼܛܝܼܢ ܒܝܲܕܼ ܬܘܼܪܓܵܡܵܐ", "ܘܩܸܪܒܹܿܬܼ ܕܐܸܚܙܸܐ ܚܙܵܬܼܵܐ ܕܡܲܠܝܵܐ ܠܵܐ ܫܲܘܝܘܼܬܼܵܐ ܀", ":ܠܵܐ ܫܲܘܝܘܼܬܼܵܐ ܥܨܵܬܲܢܝ ܕܐܸܒܼܥܹܐ ܒܥܵܬܼܵܐ ܕܡܸܠܹ̈ܐ", "ܘܗܵܐ ܫܚܝܼܩ ܪܸܥܝܵܢܝ ܕܢܵܘܠܸܕܼ ܡܸܠܹ̈ܐ ܕܡܸܕܸܿܡ ܕܲܒܼܥܵܐ ܀", ":ܬܵܐ ܪܸܥܝܝܵܢܵܐ ܩܪܘܿܒܼ ܠܲܒܼܥܵܬܼܵܐ ܕܗܵܘ̇ ܡ̇ܐ ܕܲܒܼܥܲܝܬܿ", "ܘܚܵܘܵܐ ܒܓܸܠܝܵܐ ܙܢܲܝ̈ ܬܘܼܪܓܵܡܵܐ ܕܲܡܛܲܝܲܒܼ ܠܵܟ ܀", ":ܡ̇ܢܲܐ ܗ̄ܝܼ ܥܸܠܬܼܵܐ ܕܫܸܡܥܲܬܿܝܼܪܵܐ ܘܫܸܡ ܡܸܣܟܹܿܢܵܐ", "ܘܡܸܛܠ ܡ̇ܢܵܐ ܪܫܝܼܡ ܥܘܼܗܕܵܢܵܐ ܕܣܘܼܥܪ̈ܵܢܲܝܗܘܿܢ ܀", ":ܗܘ̤ܵܘ ܒܲܥܵܒܼܵܕܵܐ ܣܘܼܥܪ̈ܵܢܲܝܗܘܿܢ ܐܲܝܟ ܕܲܟܼܬܝܼܒܼܝܼܢ", "ܐܵܘ ܕܲܠܡܵܐ ܟܲܝ ܡܸܗܘܵܐ ܗܵܘܹ̇ܝܢ ܒܵܬܲܪ ܙܲܒܼܢܵܐ ܀", ":ܗܘ̤ܵܬܼ ܟܲܝ ܘܲܚܕܼܝܼ ܗܵܘ̇ ܥܲܬܿܝܼܪܵܐ ܘܐܲܟܼܪܝܼ ܡܥܵܩܵܐ", "ܘܗܵܘ̇ ܐܸܬܼܓܲܐܝܼ ܘܗܵܘ̇ ܐܸܬܼܢܵܘܲܠ ܥܕܲܡ̇ܐ ܠܡܵܘܬܵܐ ܀", ":ܫܠܸܡ ܟܲܝ ܙܲܒܼܢܵܐ ܘܚܲܕܼܘܲܬܼ ܠܸܒܵܐ ܘܟܲܪܝܼܘܼܬܼ ܢܲܦܫܵܐ", "ܘܐܲܦܛܲܪ ܡ̇ܘܬܵܐ ܠܲܪ̈ܓܼܝܼܓܼܵܬܼܵܐ ܘܲܠܥܵܩܵܬܼܵܐ ܀", ":ܚ̣ܙܲܩ ܟܲܝ ܘܐܸܙܲܠ ܗܵܘ̇ ܡܸܣܟܹܿܢܵܐ ܠܥܘܼܒܹܿܗ ܕܐܲܒܼܪܵܡ", "ܘܦܵܫ̣ ܥܲܬܿܝܼܪܵܐ ܟܲܕܼ ܡܸܫܬܲܢܲܩ ܒܗܵܘܬܼܵܐ ܕܲܫܝܘܿܠ ܀", ":ܠܵܐ ܫܵܡ̇ܘܿܥܵܐ ܠܵܐ ܗܘ̤ܵܬܼ ܗܵܕܹܐ ܒܝܲܕܼ ܣܘܼܥܪ݁ܵܢܹܐ", "ܘܠܵܐ ܐܸܬܼܓܲܡܪܲܬ̤ ܐܲܝܟ ܬܘܼܪ̈ܓܵܡܹܐ ܕܡܸܠܹ̈ܐ ܕܲܥܠܹܝܗ̇ ܀", ":ܠܵܐ ܥܲܬܿܝܼܪܵܐ ܒ̣ܣܸܡ ܘܐܸܬܼܓܲܐܝܼ ܒܲܪ̈ܓܼܝܼܓܼܵܬܼܵܐ", "ܘܠܵܐ ܡܸܣܟܹܿܢܵܐ ܫܲܚܩܹܗ ܟܹܐܒܼܵܐ ܘܲܨܪܝܼܟܼܘܼܬܼܵܐ ܀", ":ܒܡܸܠܹ̈ܐ ܗ̄ܘ̣ ܒܲܠܚܘܿܕܼ ܗܘ̤ܵܐ ܬܘܼܪܓܵܡܵܐ ܒܗܵܘܡ̇ܐ ܕܲܟܼܬܼܝܼܒܼ", "ܘܲܠܝܘܼܠܦܵܢܵܐ ܟܬܲܒܼ ܟܵܬܼܘܿܒܼܵܐ ܙܢܲܝ̈ ܦܸܠ̈ܐܵܬܼܵܐ ܀", ":ܠܝܘܼܠܦܵܢ ܐ̄ܢܵܫܵܐ ܨܵܪ ܦܸܠ̈ܐܵܬܼܵܐ ܪܵܚܹ̇ܡ ܐ̄ܢܵܫܵܐ", "ܕܲܒܼܦܸܠ̈ܐܵܬܼܵܐ ܢܨܘܼܕܼ ܐ̄ܢܵܫܘܼܬܼܵܐ ܨܹܝܕܼ ܝܘܼܠܦܵܢܹܗ ܀", ":ܐܲܝܟ ܨܲܝܪܵܐ ܡܲܕܸܿܟ ܡܸܠܹ̈ܐ ܕܟܼܵܪܘܿܙܘܼܬܹܗ", "ܘܨܵܪܹܗ ܠܥܵܠܡܵܐ ܒܲܬܼܪܹܝܢ ܨܲܠܡܹ̈ܐ ܕܲܬܼܪܹܝܢ ܠܸܓܼܡܹ̈ܐ ܀", ":ܬܪܹܝܢ ܦܲܪ̈ܨܘܿܦܹܐ ܘܲܬܼܪܹܝܢ ܬܸܓܼܡܹ̈ܐ ܨܵܪ ܒܲܣܒܲܪܬܹܗ", "ܥܘܼܬܼܪܵܐ ܚܠܝܼܡܵܐ ܘܡܸܣܟܹܿܢܘܼܬܼܵܐ ܛܥܝܼܢܲܬܼ ܟܹܐܢܹ̈ܐ ܀", ":ܥܘܼܬܼܪܵܐ ܚܠܝܼܡܵܐ ܨܵܪ ܒܐܸܣܟܹܿܡܵܐ ܕܗܵܘ̇ ܥܲܬܿܝܼܪܵܐ", "ܘܡܸܣܟܹܿܢܘܼܬܼܵܐ ܒܫܸܡ ܠܵܥܵܙܵܪ ܫܡܵܐ ܡܸܣܟܹܿܢܵܐ ܀", ":ܫܒܸܡ ܠܵܥܵܙܵܪ ܟܲܢܹܝܗ ܠܓܲܒܵܐ ܕܡܸܣܟܹܢܘܼܬܼܵܐ", "ܘܐܲܩܸܦ ܠܲܫܡܹܗ ܚܠܝܼܨܘܼܬܼ ܢܲܦܫܵܐ ܕܠܵܐܠ ܡܸܙܕܲܟܼܝܵܐ ܀", ":ܒܫܸܡ ܥܲܬܿܝܼܪܵܐ ܩܪ̣ܵܐ ܠܲܡܢܵܚܹ̈ܐ ܘܒܲܢ̈ܝܲܝ ܥܘܼܬܼܪܵܐ", "ܘܲܒܼܦܘܼܢܵܩܹܗ ܨܵܪ ܦܘܼܢܵܩܵܐ ܕܡܸܬܼܦܲܢܩܵܢܹ̈ܐ ܀", ":ܒܠܵܐ ܚܵܘܣܵܢܹܗ ܡܬܲܠ ܚܲܪܡ̇ܘܼܬܼܵܐ ܕܠܵܐ ܪ̈ܲܚܡܵܢܹܐ", "ܘܲܒܼܒܼܝܼܫܘܼܬܹܗ ܐܲܟܸܿܣ ܝܲܨܪܵܐ ܕܢܲܟܿܘܼܠܬܼܵܢܹ̈ܐ ܀", ":ܒܪܲܒܿܘܼܬܼ ܚܘܼܬܼܪܹܗ ܡܲܟܸܿܟ ܚܘܼܬܼܪܵܐ ܕܼܪ̈ܲܡܝܲܝ ܢܲܦܫܵܐ", "ܘܐܲܠܸܦ ܐܸܢܘܿܢ ܕܠܵܐ ܢܸܬܼܚܲܬܿܪܘܼܢ ܒܐ̄ܢܵܫܵܝܵ̈ܬܼܵܐ ܀", ":ܒܐܵܣܘܿܛܘܼܬܹܗ ܦܲܪܣܝܼ ܘܲܓܼܠܵܗ̇ ܠܪܲܒܿܘܼܬܼ ܟܲܪܣܵܐ", "ܕܠܵܐ ܬܸܬܼܝܲܥܲܢ ܕܠܵܐ ܢܸܣܓܿܘܿܢ ܠܵܗ̇ ܢܸܓܼ̈ܕܹܿܐ ܥܦܝܼ̈ܦܹܐ ܀", ":ܢܸܓܼ̈ܕܹܿܐ ܥܦܝܼܦܹ̈ܐ ܓܙܲܪ ܥܲܠ ܝܲܥܢܹ̈ܐ ܒܝܲܕܼ ܗܵܘ̇ ܝܲܥܢܵܐ", "ܕܐܸܢ ܠܵܐ ܚܵܢ̇ܝܼܢ ܠܵܐ ܡܸܬܼܚܲܢܢܝܼܢ ܒܕܼܘܼܡܝܵܐ ܕܝܼܠܹܗ ܀", ":ܠܵܐ ܚܲܢܵܢܵܐ ܗܘ̤ܿܐ ܗܵܘ̇ ܚܲܪܡ̇ܐ ܒܟܼܠܗܘܿܢ ܚܲܝܵܘ̈ܗܝ", "ܘܠܵܐ ܐܸܬܿܬܲܚܬܿܝܼ ܠܘܵܬܼ ܚܵܘܣܵܢܵܐ ܕܗܵܝ̇ ܕܥܲܠ ܬܲܪܥܹܗ ܀", ":ܥܲܠ ܓܢܹ̄ܒܼ ܬܲܪܥܹܗ ܟܬܼܝܼܒܼ ܗ̄ܘ̣ܵܐ ܕܲܪܡܸܐ ܗܵܘ̇ ܡܸܣܟܹܿܢܵܐ", "ܕܢܸܕܲܥ ܟܠܢܵܫ ܕܲܟܼܡܵܐ ܒܝܼܫܵܐ ܚܲܕܼܡܢܼܘܼܬܼܵܐ ܀", ":ܠܚܲܪܡ̇ܢܘܼܬܼܵܐ ܐܲܟܸܿܣ ܒܲܫܡܹܗ ܕܗܵܘ̇ ܚܲܪܡ̇ܢܵܐ", "ܘܠܲܨܪܝܼܟܼܘܼܬܼܵܐ ܒܲܝܲܐ ܒܲܫܡܹܗ ܕܗܵܘ̇ ܡܸܣܟܹܿܢܵܐ ܀", ":ܒܫܸܡ ܡܸܣܟܹܿܢܵܐ ܥܲܨܒܹܗ ܠܟܹܐܒܼܵܐ ܕܡܸܣܟܹܿܢܘܼܬܼܵܐ", "ܘܣܵܡ̣ ܠܹܗ ܣܲܡܵܐ ܡܲܓܿܪܿܬܼ ܪܘܼܚܵܐ ܕܠܵܐ ܡܸܘܙܿܕܲܟܼܝܵܐ ܀", ":ܒܡܸܡܟܹܿܢܘܼܬܹܗ ܕܲܡܝܹܗ ܠܥܘܼܡܪܵܐ ܕܡܸܣܟܹܿܢܘܼܬܼܵܐ", "ܘܼܒܼܚܘܼܡܣܵܢܹܗ ܙܢܲܝ̈ ܪܸܥܝܵܢܵܐ ܕܠܵܐ ܡܸܬܼܪܲܦܸܐ ܀", ":ܒܚܘܼܡܣܵܢ ܢܲܦܫܹܗ ܠܲܒܸܿܒܼ ܢܲܦܫܵܐ ܕܩܲܢ̈ܝܲܝ ܟܹܐܒܹ̈ܐ", "ܘܐܲܩܸܠ ܡܸܢܗܘܿܢ ܝܘܼܩܪܵܐ ܕܟܹܐܒܹ̈ܐ ܒܲܫܡܐ ܕܫܘܼܚܢܵܘ̈ܗܝ ܀", ":ܒܗܵܝ̇ ܕܲܨܪܝܼܟ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐܵܟܹ̇ܠ ܗ̄ܘ̤ܵܐ", "ܠܲܨܪܝܼܒܼܟܼܘܼܬܼܵܐ ܪܡܲܙ ܕܲܬܼܥܲܙܐ ܩܕܼܵܡ ܣܘܼܢܩܵܢܵܐ ܀", ":ܕܲܩܕܼܵܡ ܬܲܪܥܹܗ ܕܗܵܘ̇ ܚܲܪܡ̇ܢܵܐ ܫܕܹܐ ܗ̄ܘ̣ܵܐ ܘܲܒܼܣܸܐ", "ܠܫܝܼܛܘܼܬܼ ܐ̄ܢܵܫܵܐ ܩܪ̣ܵܐ ܠܲܚܙܵܬܼܵܐ ܕܲܒܼܫܝܼܛܘܼܬܹܗ ܀", ":ܡܲܓܿܪܲܬܼ ܪܘܼܚܵܐ ܐܲܩܢܝܼ ܠܐ̄ܢܵܫܵܐ ܒܡܲܓܿܪܲܬܼ ܪܘܼܚܹܗ", "ܕܠܵܐ ܐ̄ܢܵܫ ܢܵܘܠܸܕܼ ܪܸܛܢܵܐ ܣܲܢܝܵܐ ܒܝܘܿܡ ܢܸܣܝܘܿܢܹܗ ܀", ":ܒܣܲܪܝܘܼܬܼ ܫܘܼܚܢܵܘ̈ܗܝ ܐܲܝܟ ܕܲܒܼܩܵܠܵܐ ܩܪ̣ܵܐ ܠܲܟܼܪ̈ܝܼܗܹܐ", "ܕܲܚܠܝܼܨܵܐܝܼܬܼ ܢܹܐܪܥܘܼܢ ܩܹܐܪܣܵܐ ܕܠܘܼܩܒܲܠ ܟܹܐܒܹ̈ܐ ܀", ":ܒܗܵܝ̇ ܕܡ̣ܢ ܟܲܠ݁̈ܒܹܿܐ ܡܸܬܼܟܲܦܲܪ ܗ̄ܘ̣ܵܐ ܪܸܗܠܵܐ ܕܦܲܓܼܪܹܗ", "ܦܝܵܣܵܐ ܩܲܪܸܒܼ ܠܲܡ̈ܡܲܝܲܝܵܐ ܠܡܸܩܢܵܐ ܣܲܒܼܪܵܐ ܀", ":ܒܟܼܠܗܹܝܢ ܕܲܣܒ݂ܲܠ ܒܡܸܣܟܹܿܢܘܼܬܹܗ ܘܥܲܣܩܘܼܬܼ ܟܹܐܒܹܗ", "ܣܲܒܼܪܵܐ ܛܵܒܼܵܐ ܙܪܲܥ ܒܲܡܚܝܼܠܹ̈ܐ ܕܠܵܐ ܢܸܬܼܪܲܦܘܿܢ ܀", ":ܠܪܲܦܝܘܼܬܼ ܐ̄ܢܵܫܵܐ ܨܒܼܵܐ ܕܲܢܚܲܝܸܨ ܒܝܲܕܼ ܒܲܪ ܐ̄ܢܵܫܵܐ", "ܕܠܵܐ ܢܸܬܼܪܲܦܘܿܢ ܡ̇ܐ ܕܡܸܬܼܢܲܣܹܝܢ ܒܲܡܚܲܝܼ̈ܠܵܬܼܵܐ ܀", ":ܠܟܼܠܹܗ ܬܸܓܼܡܵܐ ܕܡܸܣܟܹܿܢܘܼܬܼܵܐ ܩ̣ܪܵܐ ܒܠܵܥܵܙܵܪ", "ܕܢܹܐܬܼܘܿܢ ܢܸܚܙܘܿܢ ܨܠܸܡ ܚܲܝܲܝ̈ܗܘܿܢ ܒܚܲܕܼ ܡܸܣܟܹܿܢܵܐ ܀", ":ܒܲܕܡܘܼܬܼ ܨܲܠܡܵܐ ܨܵܪ ܬܲܫܥܝܼܬܹܗ ܩܪ̣ܵܡ ܡܸܣܟܹܿܢܹ̈ܐ", "ܕܲܒܼܨܘܼܪ̈ܵܬܹܗ ܢܨܘܼܘܼܢ ܣܲܒܼܪܵܐ ܒܪܸ̈ܥܝܵܢܲܗܘܿܢ ܀", ":ܐܲܝܟ ܡܲܚܙܝܼܬܼܵܐ ܩ̣ܒܲܥ ܚܘܼܣܡܵܢܹܗ ܩܕܼܵܡ ܥܲܝܢܲܝ̈ܗܘܿܢ", "ܕܲܢܚܘܼܪܘܼܢ ܡ̇ܐ ܕܡܸܬܼܢܲܣܹܝܢ ܒܲܨܥܝܼܪ̈ܵܬܼܵܐ ܀", ":ܒܡܲܬܼܠܵܐ ܕܲܗܠܵܘܗܝ ܠܒܸ݂ܫ ܟܠ ܚܲܫܝܼ̈ܢ ܕܲܒܼܚܵܫܘܿܫܹ̈ܐ", "ܘܲܒܼܚܘܼܡܣܵܢܹܗ ܟܠ ܪܸ̈ܥܝܵܢܝܼܢ ܚܣ̈ܢܲܝ̈ ܚܲܫܹ̈ܐ ܀", ":ܚܲܬܿܝܼܬܼܵܐܝܼܬܼ ܨܵܪ ܢܸܣܝܘܼܢܹܗ ܠܲܕܼܡܸܬܼܢܲܣܹܝܢ", "ܘܟܲܠܸܠ ܐܸܢܘܿܢ ܩܲܟܼܠܝܼܠ ܥܲܡܠܹ̈ܐ ܕܐܸܬܼܦܲܢܝܼ ܠܹܗ ܀", "ܟܠܝܼܠ ܦܘܼܪܥܵܢܵܐ ܓܕܲܠ ܠܲܠ̈ܐܲܝܵܐ ܕܡܸܬܿܕܲܡܹܝܢ ܒܹܗ:", "ܘܩܲܫܝܼܘܼܬܼ ܢܸܓܼ̈ܕܹܿܐ ܓܙܲܪ ܥܲܠ ܒܝܼܫܹ̈ܐ ܕܣܵܢܹ̇ܝܢ ܛܵܒܹ̈ܐ ܀", ":ܒܹܗ ܘܲܒܼܚܲܒܼܪܹܗ ܨܵܪ ܟܠ ܬܸܓܼܡܝܼ̈ܢ ܪܲܒܿ ܨܲܝܵܪܹ̈ܐ", "ܒܚܲܕܼ ܡܸܣܟܹܿܢܹ̈ܐ ܘܒܲܐ̄ܚܪܹܝܢ ܬܸܓܼܡܵܐ ܕܩܲܢ̈ܝܼܝ ܥܘܼܬܼܪܵܐ ܀", ":ܠܩܲܢ̈ܝܲܝ ܥܘܼܬܼܪܵܐ ܒܣܲܪ ܒܲܣܲܪ ܒܲܟܼܐܵܬܹܗ ܕܗܵܘ̇ ܥܲܬܿܝܼܪܵܐ", "ܕܢܸܗܘܘܿܢ ܢܵܕܲܝܼܢ ܡ̣ܢ ܚܲܪܡܘܼܬܼܵܐ ܠܕܝܼܠܹܗ ܀", ":ܠܚܲܪܡ̇ܢܘܼܬܹܗ ܒܣܲܪ ܒܲܟܼܐܵܬܼܵܐ ܕܲܒܼܝܲܕܼ ܡܸܠܹ̈ܐ", "ܕܢܸܕܲܥ ܟܠܢܵܫ ܠܡܸܒܼܣܲܪ ܢܲܦܫܹܗ ܒܲܬܼܘܵܬܼ ܢܲܦܫܵܐ ܀", ":ܒܡܵܘܬܹܿܗ ܒܲܕܸܿܩ ܥܲܠ ܝܘܿܡ ܡ̇ܘܬܵܐ ܡܲܪܗܸܒܼ ܒܝܼܫܹ̈ܐ", "ܘܲܒܼܥܘܼܢܵܕܵܢܹܗ ܕܗܵܘ̇ ܡܸܣܟܹܿܢܵܐ ܢܝܵܚܵܐ ܕܛܵܒܹ̈ܐ ܀", ":ܢܝܼܚܵܐ ܗ̄ܘ̣ ܡ̇ܘܬܵܐ ܠܐܲܝܢܵܐ ܕܲܠܐܸܐ ܒܲܥܡܝܼ̈ܠܵܬܼܵܐ", "ܘܣܵܗܹ̇ܕܼ ܩܵܠܵܐ ܕܝܲܗ̣̄ܒܼ ܦܘܼܪܥܵܢܵܐ ܠܫܸܡ ܠܵܥܵܙܵܪ ܀", ":ܡܝܼܬܼ ܠܵܥܵܙܵܪ ܟܬܲܒܼ ܟܵܬܼܘܿܒܼܵܐ ܥܲܠ ܠܵܥܵܙܵܪ", "ܘܐܲܣܩܘܼܗܝ ܣܵܡ̣ܘܼܗܝ ܟܸܢܫܲܝ̈ ܪܵܘܡ̇ܐ ܒܥܘܼܒܹܿܗ ܕܐܲܒܼܪܵܐ ܀", ":ܨܹܝܕܼ ܐܲܒܼܪܵܐܗܵܡ ܣܠܸ݂ܩ ܡܸܣܟܹܿܢܵܐ ܕܕܼܵܡܹ̇ܐ ܠܐܲܒܼܪܵܐ", "ܘܢܵܚ̣ ܒܲܠܡܹܐܢܹܗ ܕܗܵܘ̇ ܕܲܡܢܝܼܚ ܗ̄ܘ̣ܵܐ ܠܐܲܝܵ̈ܐ ܒܥܘܼܡܪܹܗ ܀", ":ܐܲܒܼܪܵܡ ܟܹܐܢܵܐ ܐܲܢܝܼܚ ܥܲܡܠܹܗ ܕܗܵܘ̇ ܟܲܫܝܼܪܵܐ", "ܠܵܘ ܕܐܲܢܝܼܚܹܗ ܐܸܠܵܐ ܕܲܡܢܝܼܚ ܒܝܘܿܡ ܢܘܼܚܵܡܵܐ ܀", ":ܠܵܘ ܐܲܒܼܪܵܗܵܩ ܡܢܝܼܚ ܠܲܠ̈ܐܲܝܵܐ ܡ̣ܢ ܥܲܡܠܲܝ̈ܗܘܿܢ", "ܘܠܵܘ ܗܘ̤ ܝܵܗܹ̇ܒܼ ܦܘܼܪܥܵܢ ܐܲܓܼܪܵܐ ܠܲܕܿܕܼܵܡܹ̇ܝܢ ܠܹܗ ܀", ":ܡ̇ܪܵܐ ܗ̄ܘ̣ ܕܥܲܠ ܟܠ ܝܵܗܹ̇ܒܼ ܐܲܓܼܪܵܐ ܠܥܲܡܠܹ݁̈ܐ ܫܚܝܼܩܹ̈ܐ", "ܘܒܲܓܼܙܵܐ ܕܝܼܢܹܗ ܡܢܲܓܸܿܕܼ ܒܝܼܫܹ̈ܐ ܕܠܵܐ ܚܲܢ̣ܘ ܘܐܲܪܘܲܚܘ ܀", ":ܠܵܐ ܗ̄ܘ̣ܵܐ ܡܸܗܘܵܐ ܗܘ̤ܵܐ ܦܘܼܪܥܵܢܵܐ ܐܲܝܟ ܕܐܸܬܼܡܲܠܲܠ", "ܘܠܵܐ ܬܘܼܒܼ ܢܸܓܼܕܹܿܐ ܕܲܓܼܙܵܪ ܕܝܼܢܵܐ ܥܒ݂ܲܪܘ ܥܲܠ ܒܝܼܫܹ̈ܐ ܀", ":ܠܚܲܪܬܼܵܐ ܗܵܘ̇ܝܵܐ ܗܵܕܹܐ ܕܲܗܘ̤ܵܬܼ ܐ̄ܪܵܙܵܢܵܐܝܼܬܼ", "ܘܲܒܼܫܘܼܠܵܡܵܐ ܫܵܠܹ̇ܐ ܚܲܝܠܵܐ ܕܲܟܼܣܸܐ ܒܐ̄ܪܵܙܵܗ̇ ܀", ":ܐ̄ܪܵܙܵܢܵܐܝܼܬܼ ܡܬܝܼܠ ܡܸܣܟܹܿܢܵܐ ܕܢ̣ܵܚ ܡ̣ܢ ܥܲܡܠܹܗ", "ܘܒܼܵܗ̇ ܒܲܕܼܡܘܼܬܼܵܐ ܐܵܦ ܥܲܬܿܝܼܪܵܐ ܕܩܵܘܝܼ ܒܲܫܝܘܼܠ ܀", ":ܒܲܫܝܘܿܠ ܐܲܡܝܼܪ ܕܦܵܫ̣ ܥܲܬܿܝܼܪܵܐ ܟܲܕܼ ܡܸܫܬܲܢܲܩ", "ܒܗܵܝ̇ ܕܲܥܬܝܼܕܼܝܼܢ ܢܦܘܼܫܘܼܢ ܒܝܼܫܹ̈ܐ ܒܐܲܬܼܪܵܐ ܕܲܠܬܲܚܬܿ ܀", ":ܒܐܲܬܼܪܵܐ ܕܲܠܬܲܚܬܿ ܦܵܝ̇ܫܝܼܢ ܒܝܼܫܹ̈ܐ ܠܡܸܬܼܢܲܓܵܕܼܘ", "ܥܲܠ ܗܵܝ̇ ܐܲܡܝܼܪ ܕܦܵܫ̣ ܥܲܬܿܝܼܪܵܐ ܘܩܵܘܝܼ ܒܲܫܝܘܿܠ ܀", ":ܒܲܫܝܘܿܠ ܩܵܘܝܼ ܗܵܘ̇ ܚܲܪܡ̇ܢܵܐ ܠܵܐ ܩܢܸܐ ܪ̈ܲܚܡܹܐ", "ܘܠܵܐ ܐܸܬܼܥܲܠܝܼ ܥܲܡ ܠܵܥܙܵܪ ܠܐܲܬܼܪܵܐ ܕܲܠܥܸܠ ܀", ":ܝܘܼܩܪܵܐ ܕܝܘ̈ܒܹܿܐ ܬܠܸܐ ܗ̄ܘ̣ܵܐ ܒܢܲܦܫܹܗ ܕܝܲܩܝܼܪ ܠܸܒܵܐ", "ܘܠܵܐ ܡܸܫܟܲܚ ܗ̄ܘ̣ܵܐ ܠܡܸܦܪܲܚ ܒܐܵܐܲܪ ܥܲܡ ܩܲܠܝܼܠܵܐ ܀", "ܓܸܦܹ̈ܐ ܕܪܘܼܚܵܐ ܐܵܘܥܝܼ ܦܲܓܼܪܹܗ ܕܲܢܣܝܼܣ ܦܲܓܼܪܵܐ:", "ܘܐܲܝܟ ܦܵܪܚܬܼܵܐ ܦܪ̣ܵܚ ܡ̣ܢ ܐܲܪܥܵܐ ܠܐܲܦܲܝ̈ ܪܵܘܡ̇ܐ ܀", ":ܐܲܝܟ ܐܲܒܼܵܪܵܐ ܗܘ̤ܵܘ ܗܲܕܵܡ̇ܘ̈ܗܝ ܕܲܠܒܼܝܼܫ ܒܘܼܚܵܐ", "ܘܲܛܒ݂ܲܥ ܒܲܫܝܘܿܠ ܐܲܝܟ ܐܲܒܼܵܪܵܐ ܒܥܘܼܡܩܵܐ ܕܡܲܝܵ̈ܐ ܀", ":ܦܲܐܝܘܼܬܼ ܢܲܚܬܵܘ̈ܗܝ ܗܘ̤ܵܘ ܠܹܗ ܦܲܚܹ̈ܐ ܠܲܚܬܼܝܼܪ ܢܲܦܫܵܐ", "ܘܨܵܕܼܘܼܗܝ ܡܸܢܫܹܠܝ ܘܝܲܗ̣̄ܒܿܘܼܗܝ ܐܘܼܟܼܠܵܐ ܠܡܵܘܬܼܵܐ ܝܲܥܢܵܐ ܀", ":ܐܘܼܟܼܠܹܗ ܗܘ̤ܵܐ ܠܹܗ ܐܲܝܟ ܒܵܠܘܿܥܵܐ ܠܒܼܵܠܲܥ̇ ܚܲܒܼܪ̈ܵܘܗܝ", "ܕܠܵܐ ܐܸܫܟܲܚ ܗ̄ܘ̣ܵܐ ܠܡܸܬܼܦܲܠܵܛܘܼ ܡ̣ܢ ܦܘܼܡ ܡ̇ܘܬܵܐ ܀", ":ܡ̇ܘܬܵܐ ܒܲܠܥܹ݂ܗ ܠܗܵܘ̇ ܒܵܠܘܿܥܵܐ ܕܲܪ̈ܓܼܝܼܓܼܵܬܼܵܐ", "ܘܠܵܐ ܦܵܫ̣ ܡܸܢܹܗ ܡܪܝܼܕܵܐ ܒܲܝܢܵܬܼ ܚܲܝܹ̈ܐ ܀", ":ܒܥܘܼܡܩܵܐ ܕܲܫܝܘܿܠ ܢܦ݂ܲܠ ܡ̣ܢ ܪܵܘܡ̇ܐ ܕܲܪ̈ܓܼܝܼܓܼܵܬܹܗ", "ܘܫܲܪܝܼ ܡܲܝܠܸܠ ܥܲܠ ܥܵܩܵܬܼ̈ܐ ܕܚܲܕܼܪ̈ܵܝܗܝ ܡܸܢܫܹܠܝ ܀", ":ܓܘܼܢܚܵܐ ܪܲܒܵܐ ܐܲܚܟܹܿܗ ܡܸܢܫܹܠܝ ܥܲܠ ܡ̇ܐ ܕܲܗܘ̤ܝܗܝ", "ܘܡܸܬܿܕܲܡܲܪ ܗ̄ܘ̣ܵܐ ܘܡܸܬܿܬܲܡܲܗ ܗ̄ܘ̣ܵܐ ܒܫܘܼܠܵܦ ܙܲܒܼܢܵܐ ܀", ":ܙܲܒܼܢܵܐ ܒܝܼܫܵܐ ܡ̣ܛܵܝܗܝ ܗ̄ܘ̣ܵܐ ܠܚܲܪܬܼܵܐ ܕܠܵܐ ܒܘܼܝܵܢܵܐ", "ܕܠܵܐ ܦܪ݂ܲܫ ܙܲܒܼܢܵܐ ܐܲܟܿܣܵܗ̇ ܒܝܼܫܵܐ ܠܲܚܬܼܝܼܪܬܹܗ ܀", ":ܕܠܵܐ ܒܘܼܝܵܢܵܐ ܚܵܪ̣ ܒܹܗ ܒܙܲܒܼܢܵܐ ܕܟܲܗܝܼܢܘܼܬܹܗ", "ܘܲܕܼܠܵܐ ܒܛܲܟܼܣܵܐ ܒܣܲܪܬܹܗ ܢܲܦܫܹܗ ܒܝܘܿܡ ܫܘܼܢܵܩܵܐ ܀", ":ܒܝܘܿܡ ܫܘܼܢܵܩܹܗ ܡܸܬܟܲܫܲܦ ܗ̄ܘ̣ܵܐ ܚܲܣܝܼܪ ܗܵܘܢܵܐ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܲܥܒܲܪ ܙܲܒܼܢܵܐ ܕܲܬܼܘܵܬܼ ܢܲܦܫܵܐ ܀", ":ܒܢܲܦܫܹܗ ܐܲܛܥܝܼ ܛܵܥܝܵܐ ܕܲܛܥܵܐ ܒܟܼܠܗܘܿܢ ܚܲܝܪ̈ܵܗܝ", "ܟܲܕܼ ܣܵܒܲ݁ܪ ܗ̄ܘ̣ܵܐ ܕܩܵܐܹ̇ܡ ܗ̄ܘ̣ܵܐ ܠܹܗ ܦܝܵܣܵܐ ܕܡܸܠܹ̈ܐ ܀", ":ܦܝܵܣܵܐ ܕܡܸܠܹ̈ܐ ܨܒܼܵܐ ܕܲܡܪܲܟܸܿܒܼ ܠܵܐ ܝܵܕܲܘܿܥܵܐ", "ܘܫܲܪܝܼ ܕܲܢܦܝܼܣ ܦܝܵܣܵܐ ܕܒܲܛܝܼܠ ܡ̣ܢ ܝܘܼܬܼܪ̈ܵܢܹܐ ܀", ":ܐܵܒܼܝ ܐܲܒܼܪܵܗܵܡ ܩܪ̣ܵܐ ܗܸܕܼܝܘܿܛܵܐ ܠܘܵܬܼ ܐܲܒܼܪܵܗܵܡ", "ܘܲܥܢ̣ܵܝܗܝ ܐܲܒܼܪܵܡ ܩܵܠܵܐ ܕܡܲܟܸܿܣ ܠܗܸܕܼܝܘܿܛܝܼܬܹܗ ܀", ":ܩܛܝܼܪܵܐ ܕܚܲܫܵܐ ܥܨܵܝܗܝ ܠܲܚܬܼܝܼܪܵܐ ܟܲܕܼ ܠܵܐ ܨܵܒܹ̇ܐ", "ܘܐܸܡ݂ܲܪ ܡܸܠܬܼܵܐ ܕܪܲܚܝܼܩܵܐ ܗ̄ܘ̣ܵܬܼ ܡ̣ܢ ܣܘܼܥܪ݁ܵܢܹܐ ܀", ":ܐܲܒܼܘܼܗܝ ܟܲܢܝܹܗ ܠܐܲܒܼܪܵܡ ܟܹܐܢܵܐ ܥܵܘ̇ܠ ܟܠܹܗ", "ܘܠܵܐ ܚܵܪ̣ ܫܲܦܝܼܪ ܠܡܸܦܪܲܫ ܥܵܘ̣ܠܵܐ ܡ̣ܢ ܟܹܢܘܼܬܼܵܐ ܀", ":ܒܲܪ ܐܲܒܼܪܵܗܵܡ ܟܲܢܝܼ ܢܲܦܫܹܗ ܒܪܵܐ ܕܲܚܛܝܼܬܼܵܐ", "ܟܲܕܼ ܣܵܒܲ݁ܪ ܗ̄ܘ̣ܵܐ ܕܡܲܛܥܸܐ ܒܐܲܒܼܪܵܡ ܘܡ̇ܪܹܗ ܕܐܲܒܼܪܵܡ ܀", ":ܐ̄ܚܝܵܢܘܼܬܼ ܛܘܿܗܡ̇ܐ ܕܒܹܝܬܼ ܐܲܒܼܪܵܗܵܡ ܥܗ݂ܲܕܼ ܚܸܪܝܵܝܵܐ", "ܘܠܵܐ ܐܸܬܼܪܲܥܝܼ ܒܢܘܼܟܼܪܵܝ ܛܘܿܗܡ̇ܐ ܠܒܼܝܼܫܘܼܬܼ ܝܲܨܪܵܐ ܀", ":ܒܝܼܫܘܼܬܼ ܝܲܨܪܹܗ ܥܒ݂ܲܕܼܬܹܗ ܣܲܢܝܵܐ ܠܘܵܬܼ ܐܲܒܼܪܵܗܵܡ", "ܘܲܫܡܲܥ ܡܸܠܬܼܵܐ ܕܡܲܠܝܵܐ ܓܘܼܢܚܵܐ ܘܲܦܣܵܩ ܣܲܒܼܪܵܐ ܀", ":ܥܲܠ ܐܲܒܼܵܪܵܗܵܡ ܬܟܼܝܼܠ ܗ̄ܘ̣ܵܐ ܚܬܝܼܪܵܐ ܒܲܪ ܐܲܒܼܪܵܗܵܡ", "ܥܲܠ ܗܵܝ̇ ܐܲܣܓܿܝܼ ܩܪ̣ܵܝܗܝ ܠܐܲܒܼܪܵܗܵܡ ܕܢܹܐܬܸܐ ܢܥܲܕܿܪܹܗ ܀", ":ܒܥܘܼܒܹܿܗ ܕܐܲܒܼܪܵܡ ܚܙ̣ܵܝܗܝ ܚܲܪܡ̇ܢܵܐ ܠܗܵܘ̇ ܡܸܣܟܹܿܢܵܐ", "ܘܲܒܼܥ̣ܵܐ ܘܐܲܦܝܼܣ ܕܢܸܚܘܿܬܼ ܢܲܪܘܲܚ ܠܐܲܠܝܼܨܘܬܹܗ ܀", ":ܫܲܕܲܪ ܨܨܹܐܕܲܝ ܠܐܵܚܝ ܠܵܥܵܙܵܪ ܐܸܡ݂ܲܪ ܠܐܲܒܼܪܵܡ", "ܘܠܵܐ ܐܸܬܼܟܲܚܲܕܼ ܠܡܸܩܪܵܐ ܫܡܵܗܹ̈ܐ ܕܢܘܼܟܼܪܵܝܝܼܢ ܠܹܗ ܀", ":ܢܘܼܟܼܪܵܝܝܼܢ ܗ̄ܘ̣ܵܘ ܠܒܼܝܼܫܘܼܬܼ ܝܲܨܪܵܐ ܫܡܵܗܹ̈ܐ ܕܲܩ̣ܪܵܐ", "ܘܛܵܒܼ ܢܘܼܟܼܪܵܝ ܗ̄ܘ̣ܵܐ ܫܸܡ ܣܘܼܥܪ̈ܵܢܵܘܗܝ ܠܲܥܒܼܵܕܲܝ̈ܗܘܿܢ ܀", ":ܝܲܨܪܹܗ ܐܲܠܫܹܗ ܠܗܵܘ̇ ܝܲܨܪܵܐ ܡܲܪܝܼܪ ܝܲܨܪܵܐ", "ܘܲܒܼܥ̣ܵܐ ܕܲܢܬܝܼܚ ܩܲܫܝܟܼܘܼ ܢܸܓܼܕܵܘ̈ܗܝ ܒܫܸܡ ܐܲܒܼܪܵܗܵܡ ܀", ":ܫܲܠܗܹܒܹܝܼܬܼܵܐ ܕܠܵܐ ܡܸܬܼܚܲܙܝܵܐ ܫܚܲܩܬܹܗ ܣܲܓܿܝܼ", "ܘܲܩܪ̣ܵܡ ܕܢܲܪܘܲܚ ܪ̈ܲܚܡܹܐ ܥܲܠ ܝܲܩܕܵܢܹܗ ܀", ":ܡܲܝܵ̈ܐ ܕܪ̈ܲܚܡܹܐ ܫܐܸ݂ܠ ܗ̄ܘ̣ܵܐ ܚܲܪܡ̇ܐ ܒܝܲܕܼ ܠܵܘܙܵܪ", "ܕܢܲܩܠ ܝܘܼܩܪܵܐ ܕܫܲܠܗܹܒܼܝܼܬܼܵܐ ܡ̣ܢ ܠܸܫܵܢܹܗ ܀", ":ܪܹܫ ܠܸܫܵܢܹܗ ܡܸܫܬܲܢܲܩ ܗ̄ܘ̣ܵܐ ܛܵܒܼ ܡ̣ܢ ܟܠܹܗ", "ܗܵܘ̇ ܕܲܥܒܼܝܼܕܼ ܗ̄ܘ̣ܵܐ ܣܢܹܐܓܼܪܵܐ ܕܡܸܠܹ̈ܐ ܕܠܘܼܩܒܲܠ ܩܘܼܫܬܵܐ ܀", ":ܠܘܼܩܒܲܠ ܩܘܼܫܬܵܐ ܡܸܬܼܟܲܬܲܫ ܗ̄ܘ̣ܵܐ ܟܬܼܝܼܫ ܪܸܥܝܵܢܵܐ", "ܐܵܦ ܗܘ̤ ܩܘܼܫܬܵܐ ܐܲܚܕܹܿܗ ܠܬܲܪܥܵܐ ܒܐܲܦܲܝ̈ ܡܸܠܵܘ̈ܗܝ ܀", ":ܠܵܐ ܨܒܼܵܐ ܩܘܼܫܬܵܐ ܕܲܢܦܝܼܣ ܠܐܲܒܼܪܵܡ ܕܲܢܚܘܼܢ ܠܲܒܼܪܹܗ", "ܐܵܦ ܐܲܒܼܪܵܗܵܡ ܥܢ̣ܵܝܗܝ ܦܸܬܼܓܼܵܡܵܐ ܕܲܦܣܵܩ ܣܲܒܼܪܵܐ ܀", ":ܥܗܲܕܼ ܒܹܪܝ ܐܸܡ݂ܲܪ ܐܲܒܼܪܵܐ ܠܲܒܼܪܹܗ ܕܠܵܐ ܐܲܒܼܪܵܗܵܡ", "ܕܦܲܣ݂ܩܹܗ ܠܪܲܗܛܵܐ ܕܝܘܿܡ ܛܵܒܼܵܬܼ̈ܟ ܝܵܘܡ̇ܐ ܕܕܼܝܼܢܵܐ ܀", ":ܛܵܒܼ ܐܸܬܼܒܲܣܲܡܬܿ ܒܗܵܘ̇ ܒܘܼܣܵܡܵܐ ܦܲܓܼܪܵܢܵܝܵܐ", "ܦܘܿܩ ܘܐܸܫܬܲܢܲܩ ܠܦܘܼܬܼ ܗܵܘ̇ ܙܲܒܼܪܵܐ ܕܲܪ̈ܓܼܓܼܵܬܼܵܟ ܀", ":ܥܗܲܕܼ ܗܵܘ̇ ܙܲܒܼܪܵܐ ܕܲܣܒܼܝܼܣܝܼܢ ܗ̄ܘ̣ܵܘ ܙܢܲܝ̈ ܛܵܒܼܵܬܼ̈ܟ", "ܦܲܚܸܡ ܫܲܦܝܼܪ ܠܦܘܼܬܼ ܦܘܼܪܥܵܢܵܐ ܕܐܸܣܬܲܩܒܲܠ ܠܵܟ ܀", ":ܕܘܼܢ ܟܹܐܢܵܐܝܼܬܼ ܕܟܹܐܝܢ ܒܘܼܚܪܵܢܵܐ ܕܒܲܚܪܹܗ ܠܙܹܐܦܵܟ", "ܘܚܲܟܿܝܼܡܵܐܝܼܬܼ ܝܲܗ̣̄ܒ ܠܵܟ ܐܲܓܼܪܵܐ ܕܫܵܘܹ̇ܐ ܠܥ̣ܡܠܵܟ ܀", ":ܪܲܒܿ ܕܲܝܵܢܹ̈ܐ ܦܲܣܒܹܗ ܠܕܼܝܼܢܵܐ ܕܥܲܡ ܒܝܼܫܘܼܬܼܵܟ", "ܘܠܵܐ ܐ̄ܢܵܫ ܡܲܡܪܲܚ ܠܡܸܗܦܲܟ ܡܸܠܬܼܵܐ ܕܲܓܼܙܵܪ ܕܝܼܢܹܗ ܀", ":ܒܲܓܼܙܵܪ ܕܝܼܢܹܗ ܬܲܚܸܡ ܘܲܟܼܠܵܢ ܡ̣ܢ ܥܸܢܝܵܢܵܟ", "ܘܠܵܐ ܐ̄ܢܵܫ ܡܸܢܲܢ ܡܸܫܟܲܚ ܕܢܸܚܘܿܬܼ ܠܐܲܝܟܵܐ ܕܐܝܼܬܿܝܟ ܀", ":ܗܵܘܬܼܵܐ ܪܲܒܿܬܼܵܐ ܐܝܼܬܼ ܒܲܡܨܲܥܬܼܵܐ ܒܹܝܬܼ ܠܲܢ ܘܲܠܟܼܘܿܢ", "ܘܠܲܝܬܿ ܒܲܥܒܼܝܼ̈ܕܹܐ ܕܲܡܨܸܐ ܥܵܒܲ݁ܪ ܒܥܸܒܼܪܵܐ ܕܲܥܠܹܝܗ̇ ܀", "ܗܵܠܹܝܢ ܬܲܪܓܸܿܡ ܗܘ̤ ܐܲܒܼܪܵܗܵܡ ܠܵܘ ܒܲܥܒܼܵܕܼܵܐ:", "ܐܸܠܵܐ ܒܡܸܠܹ̈ܐ ܠܦܘܼܬܼ ܪܸܥܝܵܢܵܐ ܕܐܸܬܼܡܲܠܲܠ ܒܹܗ ܀", "ܠܦܝܘܼܬܼ ܪܸܥܝܵܢܵܐ ܬܲܪܓܸܿܡ ܐܲܒܼܪܵܐ ܟܲܕܼ ܠܵܐ ܬܲܪܓܸܿܡ.", "ܘܲܠܦܘܼܬ ܡܸܠܹ̈ܐ ܫ̣ܡܲܥ ܥܲܬܿܝܼܪܵܐ ܗܵܘ̇ ܡ̇ܐ ܕܲܫܡܲܥ ܀", ":ܫܸܡܥܵܐ ܕܚܝܼܠܵܐ ܫܡ݂ܲܥ ܥܲܬܿܝܼܪܵܐ ܡ̣ܢ ܐܲܒܼܪܵܗܵܡ", "ܘܫܲܪܝܼ ܡܪܲܟܸܿܒܼ ܦܘܼܪ̈ܣܹܐ ܐ̄ܚܪ̈ܵܢܹܐ ܕܕܲܡ ܢܸܬܼܦܲܠܲܛ ܀", ":ܦܘܼܪ̈ܣܹܐ ܐ̄ܚܪ̈ܵܢܹܐ ܪܲܟܸܿܒܼ ܛܵܥܝܵܐ ܠܦܘܼܬܼ ܪܸܥܝܵܢܹܗ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܐܲܚܝܼܕܼ ܬܲܪܥܵܐ ܒܐܲܦܲܝ̈ ܦܘܼܪ̈ܣܵܘܗܝ ܀", ":ܒܥܸܠܬܼܵܐ ܕܐܲܚܵܘ̈ܗܝ ܣܵܓܼܵܗ̇ ܠܥܸܠܬܼܵܐ ܕܦܲܟܿܝܼܗܘܼܬܹܗ", "ܘܲܦܢ̣ܵܐ ܕܲܢܦܝܼܣ ܦܝܵܣܵܐ ܕܲܡܠܸܐ ܕܲܓܵܠܘܼܬܼܵܐ ܀", ":ܚܲܡܫܵܐ ܐܲܚܝܼ̈ܢ ܐܸܡ݂ܲܪ ܕܐܝܼܬܼ ܠܹܗ ܠܠܵܐ ܪܲܚܡܵܢܵܐ", "ܘܲܡܚܵܘܸܐ ܗ̄ܘ̣ܵܐ ܕܝܲܨܝܼܦ ܣܲܓܼܝܼ ܕܪܸܚܡܲܬܼ ܐܲܚܵܘ̈ܗܝ ܀", ":ܕܲܓܵܠܵܐܝܼܬܼ ܐܸܡ݂ܲܪ ܕܐܝܼܬܼ ܠܹܗ ܐܲܚܹ̈ܐ ܚܲܡܫܵܐ", "ܒܲܕܼܠܵܐ ܩܢܸܐ ܗ̄ܘ̣ܵܐ ܢܝܼܫܵܐ ܕܬܼܵܒܲܥ ܪܸܚܡܲܬܼ ܐܲܚܹ̈ܐ ܀", ":ܡܸܛܠ ܐܲܚܵܘ̈ܗܝ ܡܦܝܼܣ ܗ̄ܘ̣ܵܐ ܠܐܲܒܼܪܵܡ ܠܵܐ ܒܲܪ ܐܲܒܼܪܵܡ", "ܕܐ̄ܢܵܫ ܡ̣ܢ ܡܝܼܬܹ̈ܐ ܢܹܐܙܲܠ ܢܲܟܼܪܸܙ ܬܒܲܥܬܼܵܐ ܕܕܝܼܢܵܐ ܀", ":ܠܵܐ ܐ̄ܢܵܫ ܝܵ̇ܕܲܥ ܬܒܲܥܬܼܵܐ ܕܕܝܼܢܵܐ ܕܐܸܬܿܬܲܚܕܲܬܼ ܒܹܗ", "ܘܐܵܠܨܵܐ ܕܢܹܐܙܲܠ ܐ̄ܢܵܫ ܡ̣ܢ ܡܝܼܬܹ̈ܐ ܢܣܲܗܸܕܼ ܚܲܝܹ̈ܐ ܀", ":ܣܵܗ̈ܕܹܿܐ ܒܵܥܹ̇ܝܢ ܠܵܐ ܝܵܕܲܘܿܥܹ̈ܐ ܕܗܵܠܹܝܢ ܕܲܬܼܢܵܢ", "ܕܕܲܠܡܵܐ ܢܹܐܬܼܘܿܢ ܠܗܵܢ ܫܘܼܢܵܩܵܐ ܕܲܪܡܸܐ ܐ̄ܢܵܐ ܒܹܗ ܀", ":ܐܵܪܵܐ ܚܲܪܡ̇ܐ ܐܸܡܲܬܼܝ ܘܐܲܝܵܟܵܐ ܗ̤ܘܲܝܬܼ ܪܲܚܡܵܢܵܐ", "ܕܗܵܐ ܝܲܨܝܼܦ ܐܲܢ̄ܬܿ ܕܬܸܟܼܠܸܐ ܐ̄ܢܵܫܵܐ ܡ̣ܢ ܫܘܼܢܵܩܵܐ ܀", ":ܐܵܪܵܐ ܒܬܲܪܥܵܟ ܫܕܹܐ ܗ̄ܘ̣ܵܐ ܘܲܒܼܣܸܐ ܚܲܕܼ ܡܸܣܟܹܿܢܵܐ", "ܘܠܵܐ ܝܲܝܼܢ ܝܲܨܪܵܟ ܠܗܵܘ̇ ܡܘܼܟܵܟܼܵܐ ܕܲܪܡܸܐ ܗ̄ܘ̣ܵܐ ܒܹܗ ܀", ":ܐܸܡܲܬܼܝ ܒܝܼܫܵܐ ܚܵܘܝܼܬܿ ܚܘܼܒܵܟ ܨܹܝܕܼ ܕܡܥܵܩܝܼܢ", "ܕܢܲܫܲܪ ܗܵܫܵܐ ܕܠܵܐ ܪܵܓܵܐ ܠܵܟ ܒܐܲܒܼܕܵܢ ܐ̄ܢܵܫܵܐ ܀", ":ܐ̄̇ܣܟܹܿܝܡ ܚܵܘܣܵܐ ܕܥܲܠ ܒܲܪܢܵܫܵܐ ܪܲܟܸܿܒܼ ܚܲܣܡ̇ܐ", "ܘܐܲܦܝܼܣ ܘܲܒܼܥ̣ܵܐ ܘܲܗ̤ܘܲܝ̈ ܡܸܠܵܘ̈ܗܝ ܝܲܬܿܝܼܪ̈ܵܬܼܵܐ ܀", ":ܡ̣ܢ ܝܲܬܿܝܼܪܘܼ ܗܘ̤ܵܐ ܕܘܼܟܵܒܼܵܐ ܕܦܘܼܪ̈ܣܹܐ ܕܐܵܘܠܸܕܼ", "ܒܕܲܫܡܲܥ ܡܸܠܬܼܵܐ ܕܣܲܬܿܪܲܬ̤ ܪܵܘܡ̇ܐ ܕܡܸܠܹ̈ܐ ܕܲܒܼܢܵܐ ܀", ":ܡܸܠܬܼܵܐ ܕܓܼܘܼܢܚܵܐ ܘܕܸܦܣܵܩ ܣܲܒܼܪܵܐ ܫܡ݂ܲܥ ܒܲܪ ܐܲܒܼܪܡ", "ܒܗܵܝ̇ ܕܐܸܡ݂ܲܪ ܠܹܗ ܕܐܝܼܬܼ ܗ̄ܘ̣ ܡܲܝ̈ܵܐ ܢܦܝܼܣܘܼܢ ܐܸܢܘܿܢ ܀", ":ܐܝܼܬܼ ܠܲܡ ܬܲܡ̇ܢ ܡܘܼܫܹܐ ܪܲܒܵܐ ܘܲܟܼܢܵܘܵܬܹ̈ܗ", "ܢܲܠܦܘܼܢ ܐܸܢܘܿܢ ܕܡ̇ܢܵܐ ܚܵܫܲ̇ܚ ܬܲܡ̇ܢ ܘܲܬܼܢܵܢ ܀", ":ܣܵܦܹ̇ܩ ܡܘܼܫܹܐ ܘܡܸܠܲܬܼ ܚܲܒܼܪ̈ܵܘܗܝ ܠܝܘܼܠܦܵܢ ܐ̄ܢܵܫܵܐ", "ܘܠܵܐ ܡܸܬܼܒܲܥܝܵܐ ܕܐ̄ܢܵܫ ܡ̣ܢ ܡܝܼ̈ܬܹܗ ܢܸܦܠܸܐ ܠܚܲܝܹ̈ܐ ܀", ":ܠܵܐ ܡܨܹܝܢ ܡܝܼ̈ܬܹܐ ܬܦܝܼܣܘܼܢ ܚܲܝܹ̈ܐ ܐܲܝܟ ܕܲܠܚܲܝܹ̈ܐ", "ܘܠܵܐ ܬܘܼܒܼ ܚܲܝܹ̈ܐ ܢܨܘܼܬܼܘܼܢ ܫܸܡܥܵܐ ܡ̣ܢ ܠܵܐ ܚܲܝܹ̈ܐ ܀", ":ܣܝܵܓܼܵܐ ܪܲܒܵܐ ܣܝܼܓܼ ܒܐܲܦܲܝ̈ܗܘܿܢ ܕܐܲܝܠܹܝܢ ܕܲܥܢܲܕܼܘ", "ܘܠܵܐ ܐ̄ܢܵܫ ܡܸܢܗܘܿܢ ܡܨܼܐ ܬܵܪܲܥ ܠܵܗ̇ ܠܚܲܣܝܼܢܘܼܬܹܗ ܀", ":ܚܲܣܝܼܢ ܫܘܼܪܵܐ ܕܲܒܼܢ̣ܵܐ ܡ̇ܘܬܵܐ ܒܐܲܦܲܝ̈ ܡܝܼܬܹ̈ܐ", "ܘܡ̇ܢ ܠܵܐܹ̇ܐ ܐܲܢ̄ܬܿ ܒܡܸܕܹܿܡ ܕܲܥܣܸܩ ܦܝܵܣܵܐ ܕܲܥܠܵܘܗܝ ܀", ":ܦܣܵܝܵܐ ܕܠܵܐ ܦܝܵܣ ܗܘ̤ܵܬܼ ܒܵܥܘܼܬܹܗ ܕܗܵܘ̇ ܥܲܬܿܝܼܪܵܐ", "ܘܲܓܼܡܲܪ ܡܸܠܵܘ̈ܗܝ ܘܠܵܐ ܓܼܡܲܪܘ ܢܸܓܼ̈ܕܹܿܐ ܕܲܓܼܙܵܪ ܕܝܼܢܹܗ ܀", ":ܕܝܼܢܵܐ ܥܦܝܼܦܵܐ ܐܸܬܿܬܵܘܣܲܦ ܠܹܗ ܒܫܘܼܠܵܡ ܡܸܠܵܘ̈ܗܝ", "ܘܲܫܬܸ̣ܩ ܒܲܫܝܘܿܠ ܐܲܝܟܵܐ ܕܡܲܡܠܸܟ ܫܸܠܝܵܐ ܘܫܸܬܼܩܵܐ ܀", ":ܗܵܫܵܐ ܕܲܫܠܝܼ ܩܵܠ ܥܲܬܿܝܼܪܵܐ ܘܲܦܝܵܣ ܡܸܠܵܘ̈ܗܝ", "ܬܵܘ ܢܸܬܼܩܲܪܲܒܼ ܨܹܝܕܼ ܣܘܼܟܵܠܵܐ ܕܲܟܼܣܸܐ ܒܫܲܪܒܹܿܗ ܀", ":ܣܘܼܟܵܠ ܡܸܠܹ̈ܐ ܟܣܸܐ ܒܲܒܼܥܵܬܼܵܐ ܕܡܸܠܹ̈ܐ ܕܲܥܠܵܘܗܝ", "ܘܐܸܠܵܐ ܒܡܸܠܹ̈ܐ ܠܵܐ ܡܸܬܓܲܠܝܵܐ ܬܲܚܦܝܼܬܼ ܡܸܠܹ̈ܐ ܀", ":ܡܸܠܹ̈ܐ ܦܪ̈ܝܼܣܵܢ ܥܲܠ ܬܲܫܥܝܼܬܹܗ ܕܡܲܣܓܸܿܐ ܡܸܠܹ̈ܐ", "ܢܵܘܫܸܛ ܡܸܠܹ̈ܐ ܘܲܢܪܝܼܡ ܢܲܚܬܵܐ ܕܒܲܐܦܲܝ̈ ܡܸܠܹ̈ܐ ܀", ":ܡܸܠܵܘ̈ܗܝ ܫܲܚ̈ܩܵܢܝ ܡ̣ܢ ܫܘܼܪܵܝܵܐ ܕܬܲܫܥܝܼܬܼ ܡܸܠܵܘ̈ܗܝ", "ܕܐܸܕܲܥ ܘܐܵܘܕܲܥ ܕܡ̇ܢܲܐ ܗ̄ܝܼ ܥܸܠܬܼܵܐ ܕܪܘܼܟܵܒܼ ܡܸܠܵܘ̈ܗܝ ܀", ":ܥܸܠܬܹܗ ܗܵܕܲܐ ܗ̄ܝܼ ܕܝܘܼܠܦܵܢ ܐ̄ܢܵܫܵܐ ܟܣܸܐ ܒܵܗ̇ ܒܥܸܠܬܹܗ", "ܘܠܵܐ ܡܸܬܼܒܲܥܝܵܐ ܥܸܠܬܼܵܐ ܐ̄ܚܪܹܬܼܵܐ ܕܬܼܵܘܕܲܥ ܥܸܠܬܹܗ ܀", ":ܠܝܘܼܠܦܵܢ ܐ̄ܢܵܫܵܐ ܟܬܼܝܼܒܼ ܦܘܼܢܵܒܹܗ ܐܵܦ ܫܘܼܢܵܩܹܗ", "ܕܢܹܐܠܦܘܼܢ ܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܲܬܼܪܹܝܢ ܥܵܠܡܹ̈ܐ ܀", ":ܥܵܠܡܵܐ ܘܥܵܠܡܵܐ ܚܵܘܝܲܢܝ ܡܲܬܼܠܵܐ ܕܲܬܪܹܝܢ ܐ̄ܢܵܫܵܐ", "ܚܲܕܼ ܥܲܬܿܝܼܪܵܐ ܘܚܲܕܼ ܡܸܣܟܹܿܢܵܐ ܫܪܵܪܵܐ ܘܛܘܩܣܵܐ ܀", ":ܫܪܵܪܵܐ ܘܛܘܼܩܣܵܐ ܕܲܬܼܪܹܝܢ ܥܵܠܡܹ̈ܐ ܟܣܸܐ ܒܲܬܼܪ̈ܲܝܗܘܿܢ", "ܘܲܨܥܝܼܪ݁ܵܬܼܵܐ ܘܲܫܒܼܝܼ̈ܚܵܢܬܼܵܐ ܕܗܵܢܵܐ ܥܵܠܡܵܐ ܀", ":ܥܵܠܡܵܐ ܕܙܲܒܼܢܵܐ ܡܲܟܼܪܸܙ ܙܲܒܼܢܹܗ ܕܗܵܘ̇ ܥܲܬܿܝܼܪܵܐ", "ܘܥܵܠܡܵܐܠܐ ܕܲܥܬܼܝܼܕܼ ܡܚܵܘܸܐ ܥܲܡܠܹܗ ܕܗܵܘ̇ ܡܸܣܟܹܿܢܵܐ ܀", ":ܒܡܸܣܟܹܿܢܘܼܬܼܵܐ ܕܲܒܼܗܵܢ ܥܵܠܡܵܐ ܡܬܼܝܼܠ ܗ̄ܘ̣ ܥܵܠܡܵܐ", "ܘܥܘܼܬܼܪܹܗ ܕܗܵܢܵܐ ܒܡܸܣܟܹܿܢܘܼܬܹܗ ܕܗܵܘ̇ ܕܲܠܥܵܠܲܡ ܀", ":ܕܡܸܣܟܹܿܝܢ ܗܵܪܟܵܐ ܕܠܵܐ ܩܘܼܛܵܥܵܐ ܠܗܲܠ ܥܲܬܿܝܼܪܵܐ ܗ̄ܘ̣", "ܘܕܲܩܢܸܐ ܥܘܼܬܼܪܵܐ ܘܪܵܡ̇ܐ ܪܘܼܚܹܗ ܠܗܲܠ ܡܸܣܟܹܿܢܵܐ ܗ̄ܘ̣ ܀", ":ܕܡ̇ܘܒܸܿܕܼ ܢܲܦܫܹܗ ܐܲܝܟ ܡ̇ܐ ܕܲܟܼܬܼܝܼܒܼ ܫܟܼܝܼܚ ܗ̄ܘ̣ ܬܲܡ̇ܢ", "ܘܲܕܡܸܫܟܲܚ ܠܵܗ̇ ܒܗܵܢ ܬܘܼܩܵܢܵܐ ܒܗܵܘ̇ ܕܐܲܒܿܝܼܕܼܵܐ ܗ̄ܘ̣ ܀", ":ܫܟܼܵܚܬܵܐ ܪܲܒܿܬܼܵܐ ܩܢܸܐ ܗ̄ܘ̣ܵܐ ܒܐܲܪܥܵܐ ܗܵܘ̇ ܥܲܬܿܝܼܪܵܐ", "ܘܲܒܼܝܘܿܡ ܡ̇ܘܬܹܿܗ ܛܠܸ݂ܩ ܛܵܒܼܵܬܼܵܐ ܘܝܼܪܸܬܼ ܘܵܝܵܐ ܀", ":ܚܲܣܝܼܪ ܡ̣ܢ ܟܠ ܡܸܫܬܿܡܲܗ ܗ̄ܘ̣ܵܐ ܗܵܘ̇ ܠܵܥܵܙܪ", "ܘܲܒܼܗܵܘ̇ ܥܵܠܡܵܐ ܩܢܸܐ ܛܵܝܒܼܵܬܼܵܐ ܕܠܵܐ ܡܸܫܬܲܪ̈ܝܵܢ ܀܆", ":ܛܘܼܒܹ̈ܐ ܕܠܵܐ ܚܒܼܵܠ ܛܲܝܸܒܼ ܩܘܼܕܼܡ̇ܘܗܝ ܚܒܼܵܠܵܐ ܕܦܲܓܼܪܹܗ", "ܘܥܘܼܬܼܪܵܐ ܕܠܵܟ ܣܵܟ ܢܒ݂ܲܥ ܡ̣ܢ ܥܘܼܡܩܵܐ ܕܡܸܣܟܹܿܢܘܼܬܹܗ ܀", ":ܘܵܝܵܐ ܥܦܝܼܦܵܐ ܥܲܦ̣ܘ ܠܹܗ ܨܸܒܼܬܵܘ̈ܗܝ ܠܲܠܒܼܘܼܫ ܒܘܼܨܵܐ", "ܕܡ̣ܢ ܦܘܼܢܵܩܵܘ̈ܗܝ ܩܢ̣ܵܐ ܦܘܼܢܵܩܵܐ ܕܫܲܠܗܹܒܼܝܼܬܼܵܐ ܀", ":ܕܲܠܩܘܼܒܼܠܵܐܝܼܬܼ ܓܕܲܫ̣ܘ ܣܘܼܥܪ̈ܵܢܹܐ ܠܲܝܬܼܪܹܝܢ ܐ̄ܢܵܫܵܐ", "ܘܛܵܟ ܠܵܘ ܠܲܬܼܪܹܝܢ ܐܸܠܵܐ ܠܟܼܠܢܵܫ ܕܕܼܵܡܹ̇ܐ ܠܗܵܠܹܝܢ ܀", ":ܗܵܠܹܝܢ ܓܵܕܼ̈ܫܵܢ ܠܩܲܢ̈ܝܲܝ ܥܘܼܬܼܪܵܐ ܘܡܸܣܟܹܿܢܘܼܬܼܵܐ", "ܘܲܥܦܝܼܦܵܐܝܼܬܼ ܡܩܲܒܿܠܝܼܢ ܐܲܓܼܪܵܐ ܕܣܘܼܥܪ̈ܵܢܲܝܗܘܿܢ ܀", ":ܕܥܲܬܿܝܼܪ ܘܲܚܪܸܡ ܥܦܝܼܦ ܫܘܼܢܵܩܹܗ ܐܲܝܟ ܥܲܬܿܝܼܪܵܐ", "ܘܕܲܨܪܝܼܟ ܘܲܥܡܝܼܠ ܫܦܝܼܥ ܒܘܼܣܵܡܹܗ ܐܲܝܟ ܡܸܣܟܹܿܢܵܐ ܀", ":ܠܡܸܣܟܹܿܢܘܼܬܼܵܐ ܡܠܲܒܸܿܒ ܫܲܪܒܹܿܗ ܕܗܵܘܚ ܡܸܣܟܹܿܢܵܐ", "ܘܪܲܒܿܘܼܬܼ ܥܘܼܬܼܪܵܐ ܡܩܲܦܲ ܕܝܼܢܹܗ ܕܗܵܘ̇ ܥܲܬܿܝܼܪܵܐ ܀", ":ܗܵܝ̇ ܒܲܪ̄ܬܼ ܩܵܠܵܐ ܕܲܫ̣ܡܲܥ ܚܲܡ̇ܐ ܡ̣ܢ ܐܲܒܼܪܵܗܵܡ", "ܠܵܗ̇ ܗ̄ܘ̣ ܫܵܡ̇ܥܝܼܢ ܩܲܢ̈ܝܲܝ ܥܘܼܬܼܪܵܐ ܕܚܲܪܡܝܼܢ ܗܵܟܲܢ ܀", ":ܒܲܠܡܹܐܝܢ ܫܲܝܢܵܐ ܕܢܵܚ̣ ܠܵܥܵܙܵܪ ܡ̣ܢ ܛܘܼܪ̈ܵܦܵܘܗܝ", "ܒܹܗ ܡܬܿܬܿܢܝܼܚܝܼܢ ܛܥܝܼܢܲܝ̈ ܝܘܼܩܪܵܐ ܕܲܥܡܝܼ̈ܠܠܵܬܼܵܐ ܀", ":ܠܥܲܡܠܹ̈ܐ ܠܐܲܝܵܐ ܐܲܢܝܼܚ ܡ̇ܪܲܢ ܒܝܲܕܼ ܠܵܥܵܙܵܪ", "ܘܲܠܚܲܪܡܘܼܬܼܵܐ ܕܠ̣ܵܐ ܡ̣ܢ ܪܲܗܛܵܗ̇ ܒܫܸܡ ܥܲܬܿܝܼܪܵܐ ܀", ":ܠܥܘܼܬܼܪܵܐ ܦܲܪܣܝܼ ܡ̇ܐ ܕܠܵܘ̇ܝܵܐ ܠܹܗ ܚܲܪܡ̇ܢܘܼܬܼܵܐ", "ܘܠܲܨܪܝܼܟܼܘܼܬܼܵܐ ܕܠܵܐ ܩܘܼܛܵܥܵܐ ܓܕܲܠ ܩܘܼܠܵܣܹ̈ܐ ܀", ":ܚܲܪܡ̇ܢܘܼܬܼܵܐ ܗ̄ܝܼ ܕܦܵܫܲܬ̤ ܒܲܫܝܘܿܠ ܒܫܘܼܢܵܩ ܢܘܼܪܵܐ", "ܘܡܸܣܟܹܿܢܘܼܬܼܵܐ ܗ̄ܝܼ ܕܣܸܠܩܲܬ̤ ܢܵܚܲܬ̤ ܒܥܘܼܒܹܿܗ ܕܐܲܒܼܪܵܡ ܀", ":ܡܢܝܼܚ ܡܸܣܟܹܿܢܹ̈ܐ ܗܘܵܐ ܐܲܒܼܪܵܗܵܡ ܒܟܼܠ ܟܲܪ ܕܲܗܘ̤ܵܐ", "ܘܚܲܝܘܼܣܬܼܵܢܵܐ ܘܲܡܠܸܐ ܪ̈ܲܚܡܹܐ ܥܲܠ ܣܵܪ̈ܘܿܚܹܐ ܀", ":ܒܥܘܼܡܪܵܐ ܕܐܲܪܥܵܐ ܐܲܢܝܼܚ ܐ̄ܢܵܫܵܐ ܘܪ̈ܘܼܚܵܢܵܝܹܐ", "ܘܲܒܼܗܵܘ̇ ܕܲܠܥܸܠ ܠܟܼܠ ܕܲܡܥܵܩܝܼܢ ܒܝܲܕܼ ܠܵܥܵܙܵܪ ܀", ":ܒܲܣܕܼܘܿܡ ܐܲܦܝܼܣ ܕܐܸܢ ܐܝܼܬܼ ܟܹܐܢܹ̈ܐ ܢܦܘܼܫ ܠܘܼܚܵܡܵܐ", "ܘܲܠܥܲܬܼܝܼܪܵܐ ܠܵܐ ܡܨܸܐ ܚܵܐܹ̇ܢ ܠܐܲܠܝܼܨܘܼܬܹܗ ܀", ":ܠܵܐ ܠܲܡ ܡܲܨܝܵܐ ܕܢܸܥܒܲܪ ܨܹܐܕܲܝܟ ܥܢ̣ܵܝܗܝ ܠܐܲܠܝܼܨܵܐ", "ܘܗܵܕܹܐ ܕܪ̈ܲܚܡܹܐ ܗ̄ܝܼ ܘܠܵܘ ܕܲܬܼܒܲܥܬܼܵܐ ܕܠܵܐ ܚܵܘܣܵܢܵܐ ܀", ":ܠܵܐ ܗ̄ܘ̣ܵܐ ܬܒܲܥܬܼܵܐ ܕܠܵܐ ܚܵܘܣܵܢܵܐ ܬܲܒܼܥܹܗ ܠܚܲܪܡ̇ܐ", "ܐܸܠܵܐ ܕܝܼܢܵܐ ܡܠܸܐ ܟܹܐܢܘܼܬܼܵܐ ܘܗܲܝܡܵܢܘܼܬܼܵܐ ܀", ":ܠܵܘ ܒܘܼܣܵܡܵܐ ܕܡܲܣܲܒܼ ܒܐܲܦܹ̈ܿܐ ܝ̄ܪܸܬܼ ܡܸܣܟܹܿܢܵܐ", "ܐܸܠܵܐ ܐܲܓܼܪܵܐ ܕܫܵܘܹ̇ܐ ܠܥܲܡܠܹ̈ܐ ܕܟܲܫܝܼܪܘܼܬܹܗ ܀", ":ܫܵܘܹ̇ܝܢ ܗ̄ܘ̣ܵܘ ܓܹܝܪ ܠܗܵܠܹܝܢ ܕܲܓܼܕܲܫ ܬܪܹܝܢ ܕܲܟܼܬܼܝܼܒܼܝܼܢ", "ܘܠܵܐ ܐ̄ܢܵܫ ܝܵ̇ܕܲܥ ܕܢܸܒܼܚܘܿܪ ܕܝܼܢܵܐ ܐܲܝܟ ܕܲܝܵܢܗܘܿܢ ܀", ":ܟܹܐܝܢ ܗ̄ܘ̣ ܕܝܼܢܵܐ ܕܕܼܵܢ ܠܲܬܼܪ̈ܲܝܗܘܿܢ ܒܲܬܼܪܹܝܢ ܕܝܼܢܹ̈ܐ", "ܠܚܲܕܼ ܫܘܼܢܵܩܵܐ ܘܲܠܚܲܕܼ ܛܘܼܒܼܵܐ ܕܥܲܡ ܐܲܒܼܪܵܗܵܡ ܀", ":ܨܹܝܕܼ ܐܲܒܼܵܪܵܗܵܡ ܙܲܡܸܢ ܘܲܩ̣ܪܵܐ ܠܟܼܠ ܕܐܲܠܝܼܨܝܼܢ", "ܘܥܲܡ ܥܲܬܿܝܼܪܵܐ ܫܕܼܵܐ ܒܫܘܼܢܵܩܵܐ ܠܟܼܠ ܕܲܡܢܵܚܝܼܢ ܀", ":ܠܚܲܝܹ̈ܐ ܕܙܲܒܼܢܵܐ ܬܲܚܸܡ ܘܲܓܼܠ̣ܵܐ ܒܗܵܘ̇ ܕܲܡܢܵܚ ܗ̄ܘ̣ܵܐ", "ܘܚܘܼܡܣܵܢ ܢܲܦܫܵܐ ܐܲܩܢܝܼ ܠܟܼܠܢܵܫ ܒܗܵܘ̇ ܕܲܡܥܵܩ ܗ̄ܘ̣ܵܐ ܀", ":ܡܥܵܩܹ̈ܐ ܠܲܒܸܿܒܼ ܒܫܸܡ ܠܵܥܵܙܵܪ ܕܲܡܛܲܪܲܦ ܗ̄ܘ̣ܵܐ", "ܘܡܸܬܼܦܲܢܩܵܢܹ̈ܐ ܪܫܵܡ ܒܲܬܼܒܲܥܬܼܵܐ ܕܡܸܬܼܦܲܢܩܵܢܵܐ ܀", ":ܠܝܘܼܬܼܪܲܢ ܐ̄ܢܵܫܵܐ ܗ̤ܘܲܝ̈ ܟܠ ܕܲܗ̤ܘܲܝ̈ ܡ̣ܢ ܗܵܘ̇ ܕܲܗ̤ܘܲܝ̈", "ܘܚܲܟܿܝܼܡܵܐܝܼܬܼ ܪܲܟܸܿܒܼ ܐܸܢܹܝܢ ܐܲܝܟ ܕܲܒܼܓܲܙܵܐ ܀", ":ܣܲܬܲܪ ܐܸܢܹܝܢ ܠܲܣܬܼܝܼܪ̈ܵܬܹܗ ܗܵܠܹܝܢ ܕܲܗ̤ܘܲܝ̈", "ܘܐܲܠܸܦ ܐ̄ܢܵܫܵܐ ܕܢܸܒܼܥܘܿܢ ܐܸܢܹܝܢ ܚܘܼܒܵܢܵܐܝܼܬܼ ܀", ":ܢܘܼܪܵܐ ܕܚܘܼܒܹܿܗ ܐܲܪܡܝܼ ܒܐ̄ܢܵܫܵܐ ܪܵܚܹ̇ܡ ܐ̄ܢܵܫܵܐ", "ܘܚܵܘܝܼ ܐܸܢܘܿܢ ܕܲܢܚܵܘܘܿܢܵܝܗܝ ܠܕܸܠܩܵܐ ܕܢܘܼܗܪܹܗ ܀", ":ܐܘܼܡ̇ܢܵܐܝܼܬܼ ܐܸܨܛܲܢܲܥ ܗ̄ܘ̣ܵܐ ܠܚܹܝܠ ܝܘܼܠܦܵܢܹܗ", "ܕܢܸܗܘܸܐ ܡܣܲܬܲܬܼ ܒܙܵܘܥܲܝ̈ ܢܲܦܫܵܐ ܕܠܵܐ ܙܘܼܥܙܵܥܵܐ ܀", ":ܒܢܲܦܫܵܐ ܢܲܨܒܹܿܗ ܐܲܝܟ ܫܸܬܼܠܬܼܵܐ ܒܥܘܼܡܩܵܐ ܕܐܲܪܥܵܐ", "ܘܪܲܣ ܦܸܬܼܓܼܵܡܵܘ̈ܗܝ ܒܲܕܼܡܘܼܬܼ ܛܲܠܵܐ ܥܲܠ ܙܲܪ̈ܥܘܿܢܹܐ ܀", ":ܐܸܣܟܹܿܝܡ ܦܵܠܵܚܵܐ ܠܒܸ݂ܫ ܒܲܬܼܒܲܥܬܼܵܐ ܕܨܹܝܕܼ ܣܵܪ̈ܘܿܚܹܐ", "ܘܘܲܣܝܼ ܡܸܢܗܘܿܢ ܙܢܲܝ̈ ܒܝܼ̈ܫܵܬܼܵܐ ܐܲܝܟ ܫܵܒܼܘܿܩܹ̈ܐ ܀", ":ܣܲܪ̈ܥܸܦܝܵܬܼܵܐ ܕܲܙܢܲܝ̈ ܥܵܘ̣ܠܵܐ ܛܥܲܢܘ̣ ܥܵܘܠܹ̈ܐ", "ܘܲܦܣ݂ܲܩ ܐܸܢܹܝܢ ܐܲܝܟ ܣܵܘ̈ܟܵܬܼܵܐ ܡ̣ܢ ܐܝܼܠܵܢܹ̈ܐ ܀", ":ܐܲܝܟ ܕܲܠܝܲܥܪܵܐ ܥܲܕܹܿܗ ܠܝܲܥܪܵܐ ܕܲܫܟܼܝܼܪ̈ܵܬܼܵܐ", "ܕܠܵܐ ܢܸܬܼܚܲܒܲܠ ܙܲܪܥܵܐ ܛܵܒܼܵܐ ܕܐܲܪܡܝܼ ܒܐ̄ܢܵܫܵܐ ܀", ":ܒܲܕܼܡܘܼܬܼ ܐܵܣܝܵܐ ܥܲܠ̣ ܨܹܐܕܲܝܗܘܿܢ ܕܲܡ̈ܡܲܚܲܝܵܐ", "ܘܟܼܠܚܲܕܼ ܡܸܢܗܘܿܢ ܣܵܡ̣ ܠܹܗ ܣܲܡܵܐ ܕܥܵܗܹ̇ܢ ܗ̄ܘ̣ܵܐ ܠܹܗ ܀", ":ܠܪܲܒܿܘܼܬܼ ܥܵܘ̣ܠܵܐ ܓܲܙܪܹܗ ܒܦܲܪܙܠܵܐ ܕܲܓܼܙܵܪ ܕܝܼܢܵܐ", "ܘܠܲܡܚܝܼܠܘܼܬܼܵܐ ܫܲܪܪܵܗ̇ ܒܣܲܒܼܪܵܐ ܕܲܥܬܼܝܼ̈ܕܼܵܬܼܵܐ ܀", ":ܠܚܲܪܡ̇ܢܘܼܬܼܵܐ ܣܵܡ̣ ܠܵܗ̇ ܟܘܵܝܵܐ ܕܫܸܡ ܓܹܗܲܢܵܐ", "ܘܠܲܡܪ̈ܲܚܡܵܢܹܐ ܚܲܕܲܝܼ ܒܲܫܡܵܐ ܕܠܲܡܦܹܝܕܲܝ̈ܗܘܿܢ ܀", ":ܠܟܲܫܝܼܪܘܼܬܼܵܐ ܠܲܒܿܒܼܵܗ̇ ܒܐܲܓܼܪܵܐ ܕܲܥܦܝܼܦ ܛܘܼܒܹܗ", "ܘܠܲܚܒܸܢܵܢܹ̈ܐ ܚܲܣܸܕܼ ܐܸܢܘܿܢ ܒܚܲܕܼ ܕܐܸܬܼܚܲܣܲܕܼ ܀", ":ܠܟܼܠ ܥܲܡ ܟܠܵܐ ܐܲܩܢܝܼ ܛܲܥܡܵܐ ܕܫܲܦܝܝܼܪ̈ܵܬܼܵܐ", "ܘܐܲܝܟ ܕܲܒܼܡܸܠܚܵܐ ܡܲܕܸܿܟ ܐܸܢܘܿܢ ܒܚܲܠܝܘܼܬܼ ܡܸܠܵܘ̈ܗܝ ܀", ":ܚܲܠܝܘܼܬܼ ܡܸܠܵܘ̈ܗܝ ܐܲܫܩܝܼ ܠܐ̄ܢܵܫܵܐ ܟܪ̈ܝܼܗܲܝ ܢܲܦܫܵܐ", "ܘܢܲܦܸܨ ܡܸܢܗܘܿܢ ܝܘܼܩܪܵܐ ܣܲܢܝܵܐ ܕܲܫܟܼܝܼܪ̈ܵܬܼܵܐ ܀", ":ܗܵܐ ܣܲܡܡܵܢܵܘ̈ܗܝ ܛܵܒܹ̈ܐ ܕܐܲܣܝܼܘ ܠܓܸܢܣܲܢ ܡܝܼܬܼܵܐ", "ܬܵܘ ܢܸܬܼܒܲܩܸܐ ܒܪܸܚܡܲܬܼ ܚܘܼܒܵܐܐ ܒܚܲܝܠܵܐ ܕܲܒܼܗܘܿܢ ܀", ":ܗܵܐ ܦܘܼܩܕܼܵܢܵܘ̈ܗܝ ܕܪܲܒܵܐ ܡܗܝܼܪܵܐ ܕܚܲܟܸܿܡ ܢܲܦܫܲܢ", "ܬܵܘ ܢܸܬܼܚܲܦܲܛ ܠܡܸܛܲܪ ܛܲܟܼܣܵܐ ܕܛܲܟܸܿܣ ܐܸܢܘܿܢ ܀", ":ܗܵܐ ܫܒܼܝܼܠ ܫܲܝܢܵܐ ܕܚܵܘܝܼ ܠܐ̄ܢܵܫܵܐ ܗܘ̤ ܒܲܩܡܘܿܡܹܗ", "ܬܵܘ ܢܸܪܕܸܿܐ ܒܹܗ ܐܲܝܟ ܡܘܼܫ̈ܚܵܬܼܵܐ ܕܬܲܚܸܡ ܚܘܼܒܹܿܗ ܀", ":ܗܵܐ ܣܵܡ̣ ܩܘܼܕܼܡܲܝܢ ܬܪܹܝܢ ܬܘܼܩܵܢܹ̈ܐ ܕܙܲܒܼܢܵܐ ܘܕܲܥܬܼܝܼܕܼ", "ܬܵܘ ܢܸܬܼܝܲܐܲܒܼ ܠܗܵܘ̇ ܬܘܼܩܵܢܵܐ ܕܠܵܐ ܫܘܼܠܵܡܵܐ ܀", ":ܗܵܐ ܣܲܒܲܪ ܠܲܢ ܥܲܠ ܡܲܠܟܿܘܼܬܼܵܐ ܕܐܝܼܬܼ ܠܹܗ ܒܪܵܘܡ̇ܐ", "ܬܵܘ ܢܸܨܛܲܒܲܬܼ ܒܢܲܚ̈ܬܹܿܐ ܕܲܦܐܹܝܢ ܠܝܘܿܡ ܡܸܫܬܿܘܼܬܹܗ ܀", ":ܗܵܐ ܟܠܡܸܕܸܿܡ ܡܛܲܝܲܒܼ ܘܲܢܛܝܼܪ ܡܸܛܠܵܬܲܢ", "ܬܵܘ ܢܸܬܼܟܲܫܲܪ ܠܡܸܣܲܒܼ ܥܘܼܬܼܪܵܐ ܕܠܵܐ ܡܸܬܼܡܲܣܟܲܢ ܀", ":ܗܵܐ ܠܲܝܬܿ ܡܸܕܸܿܡ ܕܠܵܐ ܐܸܬܿܬܲܪܓܲܡ ܩܕܼܵܡ ܪܸܥܝܵܢܲܢ", "ܬܵܘ ܢܸܫܬܲܪܲܪ ܒܣܘܼܟܵܠ ܡܸܠܹ̈ܐ ܕܐܸܬܼܦܲܫܲܩ ܠܲܢ ܀", ":ܗܵܐ ܐܸܬܼܦܲܫܲܩܘ ܙܢܲܝ̈ ܟܲܣ̈ܝܵܬܼܵܐ ܕܠܵܐ ܓܲܠ̈ܝܵܢ ܗ̤̄ܘܲܝ̈", "ܬܵܘ ܢܸܬܼܗܲܓܸܿܐ ܒܗܸܓܼܝܵܢ ܚܲܝܠܵܐ ܕܦܘܼܫܵܩܲܝ̈ܗܹܝܢ ܀", ":ܗܵܐ ܢܦܲܩ̣ ܪܲܗܛܵܐ ܕܟܼܵܣܘܿܙܘܼܬܼܵܐ ܠܐܲܪܒܲܥܦܸܢ̈ܝܵܢ", "ܢܨܘܼܬܼ ܥܲܡ ܟܠܢܵܫ ܫܸܡܥܵܐ ܛܵܒܼܵܐ ܕܡܲܩܢܸܐ ܚܲܝܹ̈ܐ ܀", ":ܫܸܡܥܵܐ ܛܵܒܼܵܐ ܙܪܲܥ̣ܘ ܟܵܪ̈ܘܿܙܹܐ ܕܟܼܵܪܘܿܙܘܼܬܼܵܐ", "ܘܗܲܒܸܿܒܼܘ ܦܹܐܪܹ̈ܐ ܕܙܲܕܿܝܼܩܘܼܬܼܵܐ ܒܹܝܬܼ ܡܵܝܘܿܬܹ̈ܐ ܀", ":ܬܵܘ ܡ̇ܝܘܬܹ̈ܐ ܢܪܲܒܸܿܒܼ ܦܹܐܪܹ̈ܐ ܕܙܲܕܿܝܼܩܘܼܬܼܵܐ", "ܥܲܕܼ ܐܝܼܬܼ ܙܲܒܼܢܵܐ ܠܲܡܪܲܒܵܝܘܼ ܙܢܲܝ̈ ܛܵܒܼܵܬܼ̈ܐ ܀", ":ܒܚܘܼܒܵܐ ܢܸܦܠܘܿܚ ܗܵܝ̇ ܦܵܠܚܘܼܬܼܵܐ ܕܨܸܒܼܝܵܢ ܢܲܦܫܲܢ", "ܕܢܸܚܨܘܿܕܼ ܦܹܐܪܹ̈ܐ ܠܵܐ ܡ̇ܝܘܿܬܹ̈ܐ ܕܠܵܐ ܣܲܒܼܥܘܼܬܼܵܐ ܀"], "lines": ["ܡܐܡܪܐ ܕܥܣܪܝܢ ܘܬܡܢܝܐ", "ܥܲܠ ܥܲܬܿܝܼܪܵܐ ܘܠܵܥܵܙܵܪ", ":ܨܠܸܡ ܦܸܠܐܬܼܵܐ ܨܵܪ ܦܵܪܘܿܩܲܢ ܒܕܲܦܵܐ ܕܡܸܠܵܘ̈ܗܝ", "ܘܲܩܒܲܥ ܐܸܢܹܝܢ ܒܓܼܵܘ ܦܵܠܵܛܝܼܢ ܕܟܼܵܪܘܿܙܘܼܬܹܗ ܀", ":ܐܲܝܟ ܕܲܠܝܘܼܩܢܵܐ ܪܲܟܸܿܒܼ ܐܸܢܹܝܢ ܠܡܸܠܲܝ̈ ܦܘܼܡܹܗ", "ܘܟܲܢܝܼ ܐܸܢܹܝܢ ܒܫܸܡ ܣܘܼܥܪ݁ܵܢܹܐ ܐܲܝܟ ܗܵܘ̇ ܕܲܗ̤ܘܲܝ̈ ܀", ":ܚܲܬܿܝܼܬܼܵܐܝܼܐܬܼ ܦܲܚܸܡ ܡܸܠܹ̈ܐ ܠܘܼܒܩܲܠ ܡܸܠܹ̈ܐ", "ܘܐܲܪܡܝܼ ܥܠܲܝܗܹܝܢ ܛܲܒܼܥܵܐ ܕܡܲܬܼܠܹ̈ܐ ܕܠܵܐ ܢܸܬܼܒܲܣ̈ܝܵܢ ܀", ":ܒܟܼܠ ܐܸܣܟܹܿܡܝܼ̈ܢ ܕܲܡܝܼ ܐܸܢܹܝܢ ܒܗܵܘ̇ ܡ̇ܐ ܕܲܗܘ̤ܵܐ", "ܘܟܲܣܝܼ ܐܸܢܹܝܢ ܒܢܲܚܬܵܐ ܦܲܐܝܵܐ ܕܫܸܡ ܦܸܠ̈ܐܬܼܵܐ ܀", ":ܒܫܸܡ ܦܸܠ̈ܐܬܼܵܐ ܟܲܣܝܹܗ ܠܚܲܝܠܵܐ ܕܲܟܼܣܸܐ ܒܡܸܠܵܘ̈ܗܝ", "ܕܠܵܐ ܢܸܬܼܒܲܣ̈ܝܵܢ ܡ̣ܢ ܬܲܪܥܝܼܬܼܵܐ ܕܪ̈ܲܦܝܲܝ ܢܲܦܫܵܐ ܀", ":ܒܦܲܩܝܼܘܼܬܼ ܢܲܦܫܵܐ ܕܪ̈ܲܦܝܲܝ ܢܲܦܫܵܐ ܡܸܬܼܒܲܩܸܐ ܗ̄ܘ̣ܵܐ", "ܟܲܕܼ ܨܵܐܲܪ ܗ̄ܘ̣ܵܐ ܨܠܸܡ ܣܘܼܥܪ̈ܵܢܹܐ ܕܛܵܒܹ̈ܐ ܘܒܼܝܼܫܹ̈ܐ ܀", ":ܠܛܵܒܹ̈ܐ ܘܒܼܝܼܫܹ̈ܐ ܚܵܘܝܼ ܫܘܼܦܪܵܐ ܕܦܲܐܝܘܼܬܼ ܡܸܠܵܘ̈ܗܝ", "ܘܚܲܬܼܚܸܬܼ ܐܸܢܘܿܢ ܠܡܸܫܡܲܥ ܡܸܠܹ̈ܐ ܕܡܲܠ̈ܝܵܢ ܬܲܗܪܵܐ ܀", ":ܬܲܗܪܵܐ ܪܲܒܵܐ ܟܣܸܐ ܗ̄ܘ̣ܵܐ ܒܡܸܠܹ̈ܐ ܕܟܼܵܪܘܿܙܘܼܬܹܗ", "ܘܡܸܬܼܚܲܘ̈ܝܵܢ ܗ̣̄ܘܲܝ̈ ܘܠܵܐ ܡܸܬܼܚܲܙ̈ܝܵܢ ܚܲܬܿܝܼܬܼܵܐܝܼܬܼ ܀", ":ܡܸܬܼܚܲܙ̈ܝܵܢ ܗ̣̄ܘܲܝ̈ ܐܲܝܟ ܗܵܘ̇ ܕܲܗ̤ܘܲܝ̈ ܒܝܲܕܼ ܣܘܼܥܪ̈ܵܢܹܐ", "ܘܠܵܐ ܡܸܬܼܚܲܙ̈ܝܵܢ ܒܲܕܼܪܲܚܝܼܩ ܗ̄ܘ̣ܵܐ ܥܒܼܵܕܼܵܐ ܕܲܒܼܗܹܝܢ ܀", ":ܥܒܼܵܕܼܵܐ ܓܵܡܲ݁ܪ ܠܚܲܣܝܼܪܘܼܬܼܵܐ ܕܲܒܼܝܲܕܼ ܡܸܠܹ̈ܐ", "ܘܐܵܝܟ ܕܲܒܼܢܘܼܗܪܵܐ ܡܚܵܘܸܐ ܫܘܼܦܪܵܐ ܕܫܲܦܝܼܪ̈ܵܬܼܵܐ ܀", ":ܫܲܦܝܼܪ̈ܵܬܼܵܐ ܡܲܠ̈ܝܵܢ ܡܸܠܹ̈ܐ ܕܟܼܵܪܘܿܙܘܼܬܼܵܐ", "ܘܐܲܝܟ ܕܲܒܼܓܲܙܵܐ ܡܣܲܬܲܪ ܚܲܝܠܵܐ ܕܦܸܬܼܓܼܵܡܲܝ̈ܗܹܝܢ ܀", ":ܚܲܝܠܵܐ ܪܲܒܵܐ ܟܣܸܐ ܒܲܒܼܥܵܬܼܵܐ ܠܐܲܝܢܵܐ ܕܒܼܵܥܹ̇ܐ", "ܘܐܸܠܵܐ ܒܵܥܹ̇ܐ ܒܪܸܚܡܲܬܼ ܚܘܼܒܵܐ ܠܵܐ ܡܸܫܟܲܚ ܠܹܗ ܀", ":ܪܸܚܡܲܬܼ ܚܘܼܒܵܐ ܩܪܵܬܲܢܝܼ ܕܐܸܩܪܸܐ ܒܣܸܦܪܹܗ ܕܡ̇ܪܲܢ", "ܘܡ̣ܢ ܩܸܪܝܵܢܵܐ ܢܲܓܼܕܲܢܝ ܡܲܬܼܠܵܐ ܨܹܝܕܼ ܣܘܼܟܵܠܵܐ ܀", ":ܗܘ̤ ܩܸܪܝܵܢܵܐ ܓܲܪܓܲܢܝ ܕܐܸܒܼܥܸܐ ܒܥܵܬܼܵܐ ܕܡܸܠܹ̈ܐ", "ܘܡ̣ܢ ܨܹܝܕܼ ܡܸܠܹ̈ܐ ܢܦܲܠ̣ ܠܝܼ ܗܸܪܓܵܐ ܕܟܲܣܝܘܼܬܼ ܡܸܠܹ̈ܐ ܀", ":ܟܲܣܝܼܘܼܬܼ ܡܸܠܹ̈ܐ ܚܙܹ̇ܝܬܼ ܕܲܡܟܲܣܝܵܐ ܒܢܲܚܬܵܐ ܕܡܸܠܹ̈ܐ", "ܘܓܼܪܓܿܢܝ ܪܸܥܝܵܢܝ ܠܡܸܓܼܠܵܐ ܡܸܠܹ̈ܐ ܕܒܲܐܦܲܝ̈ ܡܸܠܹ̈ܐ ܀", ":ܠܓܼܵܘ ܡ̣ܢ ܬܲܪܥܵܐ ܕܲܟܼܬܼܝܼ̈ܒܼܵܬܼܵܐ ܥܸܠܹ̇ܬܼ ܩܵܡܹ̇ܬܼ", "ܘܐܲܝܟ ܕܲܠܝܘܼܩܢܵܐ ܚܙܹ̇ܝܬܼ ܐܵܬܼ̈ܘܵܬܼܵܐ ܕܝܘܼܩܢܵܐ ܕܲܒܼܥܹ̇ܝܬܼ ܀", ":ܒܚܘܼܩܵܐ ܦܲܐܝܵܐ ܕܲܒܼܦܸܠ̈ܐܵܬܼܵܐ ܒܥܹ̇ܝܬܼ ܕܐܸܬܼܒܲܩܸܐ", "ܕܡܸܛܠ ܡܵܢܵܐ ܫܸܡ ܦܸܠ̈ܐܵܬܼܵܐ ܥܲܠ ܐܵܬܼ̈ܘܵܬܼܵܐ ܀", ":ܫܸܡ ܦܵܠ̈ܐܵܬܼܵܐ ܚܙܹ̇ܝܬܼ ܟܲܕܼ ܪܵܗܹ̇ܛ ܒܹܝܬܼ ܐܵܬܼ̈ܘܵܬܼܵܐ", "ܘܲܨܒܹ̇ܝܬܼ ܕܐܸܕܲܥ ܥܲܡ ܫܘܼܡ̇ܗܵܐ ܐܵܦ ܣܘܼܟܵܠܵܐ ܀", ":ܬܪܹܝܢ ܦܲܪ̈ܨܘܿܦܹܐ ܚܙܹ̇ܝܬܼ ܟܲܕܼ ܨܝܪܝܼܢ ܒܣܲܡܵܐ ܕܡܸܠܹ̈ܐ", "ܘܟܲܕܼ ܕܵܡܹ̇ܝܢ ܗ̄ܘ̣ܵܘ ܠܵܐ ܕܵܡܹ̇ܝܢ ܗ̄ܘ̣ܵܘ ܝܘܼܩܢܵܐ ܠܝܘܼܩܢܵܐ ܀", ":ܫܸܡ ܥܲܬܿܝܼܪܵܐ ܘܫܸܡ ܡܸܣܟܹܿܢܵܐ ܪܫܝܼܡ ܗ̄ܘ̣ܵܐ ܥܠܲܝܗܘܿܢ", "ܘܲܦܣܝܼܫܝܼܢ ܗ̄ܘ̣ܵܘ ܒܲܫܡܵܗܲܝ̈ܗܘܿܢ ܘܣܘܼܥܪ̈ܵܢܲܝܗܘܿܢ ܀", ":ܫܸܡ ܥܲܬܿܝܼܪܵܐ ܪܫܝܼܡ ܗ̄ܘ̣ܵܐ ܠܘܼܩܕܵܡܼ ܒܪܹܫ ܣܘܼܪܓܵܕܼܵܐ", "ܘܲܒܼܫܘܼܠܵܡܹܗ ܫܸܡ ܡܸܣܟܹܿܝܢܵܐ ܕܡܸܣܟܹܿܝܢ ܘܲܨܪܝܼܟ ܀", ":ܒܦܲܐܝܘܼܬܼ ܢܲܚ̈ܬܹܿܐ ܨܝܼܪ ܗ̄ܘ̣ܵܐ ܝܘܼܩܢܹܗ ܕܲܩܬܸܐ ܥܘܼܬܼܪܵܐ", "ܘܲܕܼܡܸܣܟܹܿܢܵܐ ܒܐܸܣܟܹܿܝܡ ܒܵܝ̇ܫܵܐ ܕܲܟܼܒܼܝܼܢ ܪ̈ܘܼܩܥܹܐ ܀", ":ܦܠܸܐ ܗ̄ܘ̣ܵܐ ܚܸܙܘܵܐ ܕܲܒܼܨܘܼܪ̈ܵܬܹܗ ܕܠܵܐ ܫܲܦܝܼܪܵܐ", "ܘܲܫܟܼܝܼܪܵܐ ܗ̄ܘ̣ܵܬܼ ܚܙܵܬܼܵܐ ܕܐܲܦܵܘ̈ܗܝ ܕܫܲܦܝܼܪ ܢܲܦܫܵܐ ܀", ":ܢܲܗܝܼܪܝܼܢ ܗ̄ܘ̣ܵܘ ܙܢܲܝ̈ ܣܲܡܡܵܢܹ̈ܐ ܕܝܘܼܩܢܹܗ ܕܣܲܢܝܵܐ", "ܘܚܸܫܘܿܟܼܝܼܢ ܗ̄ܘ̣ܵܘ ܡ̣ܢ ܚܸܫܘܿܟܼܵܐ ܕܗܵܘ̇ ܫܲܦܝܼܪܵܐ ܀", "ܐܘܿ ܬܸܕܼܡܘܼܪܬܵܐ ܕܒܲܬܼܪܹܝܢ ܝܘܼܩܢܹ̈ܐ ܡܸܬܼܚܲܙܝܵܐ ܗ̄ܘ̣ܵܐ:", "ܕܫܲܦܝܼܪܝܼܢ ܗ̄ܘ̣ܵܘ ܘܠܵܐ ܫܲܦܝܼܪܝܼܢ ܫܲܪܝܼܪܵܐܝܼܬܼ ܀", ":ܠܵܐ ܫܲܦܝܼܪ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ ܐܲܝܟ ܡ̇ܐ ܕܫܲܦܝܼܪ", "ܘܠܵܐ ܡܫܲܟܲܪ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܠܦܘܼܬܼ ܣܲܢܝܘܼܬܹܗ ܀", ":ܒܲܪܵܢܵܐܝܼܬܼ ܣܢܸܐ ܗ̄ܘ̣ܵܐ ܚܸܙܘܵܐ ܕܡܲܟܿܝܼܟ ܢܲܦܫܵܐ", "ܘܓܼܵܘܘܵܢܵܐܝܼܬܼ ܣܢܸܐ ܗ̄ܘ̣ܵܐ ܘܲܫܟܼܝܼܪ ܚܬܼܝܼܪ ܪܸܥܝܵܢܵܐ ܀", ":ܒܢܲܦܫܹܗ ܣܢܸܐ ܗ̄ܘ̣ܵܐ ܣܲܢܝܵܐ ܕܲܣܢܸܐ ܟܠܹܗ ܒܟܼܠܹܗ", "ܘܲܒܼܪܸܥܝܵܢܹܗ ܦܠܸܐ ܗ̄ܘ̣ܵܐ ܘܲܪܓܼܝܼܓܼ ܫܲܦܝܼܪ ܟܠܹܗ ܀", ":ܫܘܼܦܪܵܐ ܕܲܠܒܲܪ ܒܵܣܲ݁ܪ ܗ̄ܘ̣ܵܐ ܠܹܗ ܠܣܵܢܹ̇ܐ ܢܲܦܫܵܐ", "ܘܣܲܢܝܘܼܬܼ ܦܲܓܼܪܵܐ ܡܩܲܠܣܵܐ ܗ̄ܘ̣ܵܬܼ ܠܹܗ ܠܫܲܦܝܼܪ ܢܲܦܫܵܐ ܀", ":ܒܦܲܓܼܪܹܗ ܣܢܸܐ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܣܢܸܐ ܨܘܼܪ̈ܵܬܼܵܐ", "ܘܲܒܼܪܸܥܝܵܢܹܗ ܢܕܝܼܕܼ ܘܲܡܫܲܟܲܪ ܦܠܸܐ ܗܲܕܵܡܹ̈ܐ ܀", ":ܥܲܠ ܗܲܕܵܡ̇ܘ̈ܗܝ ܡܸܬܼܚܲܙܝܵܐ ܗ̣̄ܘܵܬܼ ܦܲܐܝܘܼܬܼ ܫܘܼܦܪܵܐ", "ܘܲܒܼܓܼܵܘ ܢܲܦܫܹܗ ܚܙܵܬܼܵܐ ܕܣܲܢܝܵܐ ܡ̣ܢ ܟܠ ܕܲܣܢܸܐ ܀", ":ܒܢܲܚ̈ܬܹܿܐ ܕܒܼܘܼܨܵܐ ܡܸܬܓܲܠܸܐ ܗ̄ܘ̣ܵܐ ܣܢܸܐ ܪܸܥܝܵܢܵܐ", "ܘܲܒܼܦܘܼܢܵܩܹ̈ܐ ܕܠܵܐ ܡܸܢܝܵܢܵܐ ܡܸܬܼܦܲܪܦܲܥ ܗ̄ܘ̣ܵܐ ܀", ":ܦܠܹܝܢ ܗ̄ܘ̣ܵܘ ܢܲܚܬܵܘ̈ܗܝ ܘܲܪܓܼܝܼܓܼܝܼܢ ܗ̄ܘ̣ܵܘ ܐܵܦ ܬܘܼܩܵܢܵܘ̈ܗܝ", "ܘܠܵܐ ܣܵܒܲܥ̇ ܗ̄ܘ̣ܵܐ ܠܡܸܬܼܦܲܢܵܩܘܼ ܒܪܲܒܿܘܼܬܿ ܛܘܼܒܼܵܘ̈ܗܝ ܀", ":ܣܒܼܝܼܣ ܗ̄ܘ̣ܵܐ ܥܘܼܬܼܪܹܗ ܘܲܡܫܲܪܬܿܝܚ ܗ̄ܘ̣ܵܐ ܡ̇ܘܙܿܢ ܚܲܝܵܘ̈ܗܝ", "ܘܠܲܝܬܿ ܗ̄ܘ̣ܵܐ ܐܲܬܼܪܵܐ ܒܹܝܬܼ ܦܘܼܢܵܩܹ̈ܐ ܘܲܠܦܘܼܢܵܩܹ̈ܐ ܀", ":ܣܲܓܿܝܼܵܐܝܼܬܼ ܟܫܹܝܢ ܗ̄ܘ̣ܵܘ ܛܘܼܒܹ̈ܐ ܠܥܸܠ ܡ̣ܢ ܛܘܼܒܹ̈ܐ", "ܘܠܵܐ ܥܵܢ̇ܕܿܝܼܢ ܗ̄ܘ̣ܵܘ ܙܢܲܝ̈ ܬܘܼܩܵܢܹ̈ܐ ܡ̣ܢ ܕܘܼܟܲܬܼܗܘܿܢ ܀", ":ܒܟܼܠ ܬܘܼܩܵܢܝܼ̈ܢ ܡܸܬܼܒܲܣܲܡ ܗ̄ܘ̣ܵܐ ܗܵܘ̇ ܒܲܣܵܡܵܐ", "ܘܲܟܼܡܵܐ ܕܒܼܵܣܹ̇ܡ ܬܘܼܒܼ ܡܸܬܼܝܲܐܲܒܼ ܕܬܼܵܘ ܢܸܬܼܒܲܣܲܡ ܀", ":ܠܵܐ ܦܵܛܲ݁ܪ ܗ̄ܘ̣ܵܐ ܙܢܵܐ ܕܒܼܘܼܣܵܡܵܐ ܡ̣ܢ ܦܵܬܼܘܿܪܹܗ", "ܕܥܲܕܼ ܦܵܛܲ݁ܪ ܗ̄ܘ̣ܵܐ ܗܵܘ̇ ܩܲܕܼܡ̇ܝܵܐ ܩܲܕܼܡܹܗ ܐ̄ܚܪܹܢܵܐ ܀", ":ܐܲܝܟ ܥܲܕܼܥܹܕܼܵܐ ܥܒܼܝܼܕܼ ܗ̄ܘ̣ܵܐ ܒܲܝܬܹܿܗ ܕܐܵܣܘܿܛ ܢܲܦܫܵܐ", "ܘܒܲܕܼܡܘܼܬܼ ܪܲܥܡܵܐ ܛܵܟ ܪܵܥܹ̇ܡ ܗ̄ܘ̣ܵܐ ܩܵܠ ܚܲܕ̈ܘܵܬܼܵܐ ܀", ":ܒܩܵܠ ܚܲܕܼ̈ܘܵܬܹܗ ܡܸܫܬܿܢܲܩ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ", "ܘܲܡܪܲܟܸܿܒܼ ܗ̄ܘ̣ܵܐ ܩܵܠܹ̈ܐ ܕܐܸܒܼܠܵܐ ܥܲܠ ܥܵܩܵܬܹ̈ܗ ܀", ":ܠܦܘܼܬܼ ܚܲܕܼ̈ܘܵܬܹܗ ܕܗܵܘ̇ ܚܲܕܵܝܵܐ ܡܥܵܩ ܗ̄ܘ̣ܵܐ ܡܥܵܩܵܐ", "ܘܐܲܝܟ ܡܸܢܝܵܢܵܐ ܕܲܙܡܝܼܪ݁ܵܬܹܗ ܐܵܦ ܐܘܼܠܝܵܬܹ̈ܗ ܀", ":ܗܵܘ̇ ܙܵܡܲܪ ܗ̄ܘ̣ܵܐ ܘܗܵܘ̇ ܒܵܟܹ̇ܐ ܗ̄ܘ̣ܵܐ ܡܲܪܝܼܪܵܐܝܼܬܼ", "ܘܡܲܢ ܠܵܐ ܢܸܬܼܡܲܗ ܒܚܲܕܘܲܬܼ ܢܲܦܫܵܐ ܘܟܲܪܝܘܼܬܼ ܢܲܦܫܵܐ ܀", ":ܚܲܕܼ ܪܵܩܹܕܼ ܗ̄ܘ̣ܵܐ ܘܚܲܕܼ ܡܲܪܩܸܕܼ ܗ̄ܘ̣ܵܐ ܐܲܝܟ ܕܥܲܠ ܡܝܼܬܼܵܐ", "ܘܡܲܢ ܠܵܐ ܢܸܬܼܘܲܪ ܥܲܠ ܣܘܼܥܪ݁ܵܢܹܐ ܕܠܵܐ ܟܹܐܢܝܼܢ ܗ̄ܘ̣ܵܘ ܀", ":ܚܲܕܼ ܡܲܥܘܸܠ ܗ̄ܘ̣ܵܐ ܘܚܲܕܼ ܡܲܥܡܸܠ ܗ̄ܘ̣ܵܐ ܢܲܦܫܹܗ ܒܟܹܐܢܘܼ", "ܘܡܲܢ ܠܵܐ ܢܹܐܡܲܪ ܕܠܵܐ ܟܹܐܢܝܼܢ ܗ̄ܘ̣ܵܘ ܦܘܼܪ̈ܥܵܢܲܝܗܘܿܢ ܀", ":ܠܵܐ ܟܹܐܢܵܐܝܼܬܼ ܡܸܬܓܲܠܸܐ ܗ̄ܘ̣ܵܐ ܗܵܘ̇ ܚܲܪܡ̇ܢܵܐ", "ܘܠܵܐ ܙܵܕܼܩܵܐܝܼܬܼ ܡܸܫܬܲܢܲܩ ܗ̄ܘ̣ܵܐ ܗܵܘ̇ ܡܲܟܿܝܼܟܼܵܐ ܀", ":ܠܵܐ ܫܲܘܝܘܼܬܼܵܐ ܡܸܬܼܚܲܙܝܵܐ ܗ̄ܘ̣ܵܬܼ ܒܐܸܣܟܹܿܡܲܝ̈ܗܘܿܢ", "ܘܕܲܠܩܘܼܒܼܠܵܐܝܼܬܼ ܡܸܬܼܒܲܣܡܝܼܢ ܗ̄ܘ̣ܵܘ ܘܡܸܫܬܲܢܩܝܼܢ ܗ̄ܘ̣ܵܘ ܀", ":ܠܵܐ ܫܵܘܹ̇ܐ ܗ̄ܘ̣ܵܐ ܗܵܘ̇ ܚܲܪܡ̇ܢܵܐ ܠܗܵܘ̇ ܒܘܼܣܵܡܵܐ", ":ܘܠܵܐ ܙܵܕܹܩ ܗ̄ܘ̣ܵܐ ܗܵܘ̇ ܫܘܼܢܵܩܵܐ ܠܗܵܘ̇ ܡܲܟܿܝܼܟܼܵܐ", ":ܙܲܒܼܢܵܐ ܒܝܼܫܵܐ ܫܲܚܠܸܦ ܙܲܒܼܢܵܐ ܕܛܵܒܹ̈ܐ ܘܒܼܝܼܫܹ̈ܐ", "ܘܲܠܚܲܕܼ ܝܲܩܲܪ ܘܲܠܚܲܕܼ ܨܲܥܲܪ ܒܲܕܼܠܵܐ ܦܲܐ̈ܝܵܢ ܀", ":ܒܠܵܐ ܦܲܐܝܘܼܬܼܵܐ ܡܸܫܬܲܢܲܩ ܗ̄ܘ̣ܵܐ ܪܵܚܹ̇ܡ ܩܘܼܫܬܵܐ", "ܘܲܒܼܫܒܼܝܼ̈ܚܵܬܼܵܐ ܡܸܬܼܦܲܢܢܲܩ ܗ̄ܘ̣ܵܐ ܪܵܚܹ̇ܡ ܙܹܐܦܵܐ ܀", ":ܒܛܘܼܒܹ̈ܐ ܛܵܒܹ̈ܐ ܫܪܸܐ ܗ̄ܘ̣ܵܐ ܟܠܚܘܿܡ ܓܠܝܼܙ ܡ̣ܢ ܪ̈ܲܚܡܹܐ", "ܘܠܵܐ ܚܵܐܹ̇ܝܢ ܗ̄ܘ̣ܵܐ ܠܗܵܘ̇ ܡܸܣܟܹܿܢܵܐ ܕܲܪܡܸܐ ܒܬܲܪܥܹܗ ܀", ":ܒܬܲܪܥܹܗ ܕܚܲܪܡ̇ܐ ܗ̄ܘ̣ܵܐ ܪܚܘܼܡܵܐ ܕܡܸܣܟܹܿܝܢ ܒܲܫܡܹܗ", "ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐ̄ܢܵܫ ܡܲܪܘܲܚ ܠܲܣܢܝܼܩܘܼܬܹܗ ܀", ":ܣܢܝܼܩ ܗ̄ܘ̣ܵܐ ܘܲܨܪܝܼܟ ܗ̄ܘ̣ܵܐ ܡ̣ܢ ܟܠ ܛܵܒܼ̈ܢ", "ܘܲܥܦܝܼܦܵܐ ܗ̣̄ܘܵܬܼ ܡܸܣܟܹܿܢܘܼܬܹܗ ܘܲܟܼܪܝܼܗܘܼܬܹܗ ܀", ":ܒܲܬܼܪܹܝܢ ܟܹܐܒܼܝܼ̈ܢ ܕܥܲܣܩܝܼܢ ܣܲܓܿܝܼ ܡܸܬܼܢܵܘܲܠ ܗ̄ܘ̣ܵܐ", "ܒܡܸܣܟܹܿܢܘܼܬܼܵܐ ܡܡܲܟܿܟܲܬܼ ܐ̄ܢܵܫܵܐ ܘܫܘܼܚܢܹ̈ܐ ܣܢܲܝ̈ܝܵܐ ܀", ":ܫܘܼܚܢܹ̈ܐ ܣܢܲܝܵ̈ܐ ܡܠܸܐ ܗ̄ܘ̣ܵܐ ܘܲܣܒܼܝܼܣ ܟܠܹܗ ܒܟܼܠܹܗ", "ܘܠܲܝܬܿ ܗ̄ܘ̣ܵܐ ܕܘܼܟܿܬܼܵܐ ܕܲܚܠܝܼܡܵܐ ܗ̄ܘ̣ܵܐ ܡ̣ܢ ܟܘܼ̈ܬܼܡ̇ܬܼܵܐ ܀", ":ܢܸܒܼܥܵܐ ܕܫܘܼܚܢܹ̈ܐ ܥܒܼܝܼܕܼ ܗ̄ܘ̣ܵܐ ܓܘܼܫܡܹܗ ܕܚܝܼܨ ܪܸܥܝܵܢܵܐ", "ܘܪܵܕܹܐ ܡܸܢܹܗ ܪܸܗܠܵܐ ܣܲܢܝܵܐ ܕܕܼܵܠܲܚ ܢܲܦܫܵܐ ܀", ":ܬܲܦܹ̈ܐ ܕܪܸܗܠܵܐ ܡܸܫܬܲܦܥܝܼܢ ܗ̄ܘ̣ܘ ܡ̣ܢ ܗܲܕܵܡܵܘ̈ܗܝ", "ܘܕܲܠܲܚ ܗ̄ܘ̣ܵܐ ܠܹܗ ܪܹܚ ܣܲܪܝܘܼܬܼܵܐ ܕܪܵܕܹܐ ܡܸܢܹܗ ܀", ":ܟܲܠ̈ܒܹܿܐ ܝܲܥܥܢܹ̈ܐ ܫܵܬܹ̇ܝܢ ܗ̄ܘ̣ܵܘ ܠܹܗ ܠܪܸܗܠܵܐ ܕܦܲܓܼܪܹܗ", "ܘܡܸܬܿܬܲܪܣܹܝܢ ܗ̄ܘ̣ܵܘ ܡ̣ܢ ܒܘܼܣܵܡܵܐ ܕܲܚܒܼܵܪ̈ܵܬܹܗ ܀", ":ܠܪܹܝܚ ܣܲܪܝܘܼܬܹܗ ܡܸܬܼܡܲܢܥܝܼܢ ܗ̄ܘ̣ܵܘ ܝܲܥܢܲܝ̈ ܢܲܦܫܵܐ", "ܘܣܵܥ̇ܪܝܼܢ ܗ̄ܘ̣ܵܘ ܠܹܗ ܘܡܸܣܬܲܥܪܝܼܢ ܗ̄ܘ̣ܵܘ ܡ̣ܢ ܫܘܼ̈ܡ̇ܬܹܗ ܀", ":ܐܘܿ ܠܒܲܪܢܵܫܵܐ ܕܟܲܕܼ ܒܲܪܢܵܫܵܐ ܗ̄ܘ̣ ܒܲܦܓܲܪ ܘܲܒܼܪܘܼܚ", "ܥܒܼܝܼܕܼ ܢܘܼܟܼܪܵܝܵܐ ܠܣܵܥܘܿܪܘܼܬܼܵܐ ܕܲܒܼܢܲܝ̈ܢܵܫܵܐ ܀", ":ܐܘܿ ܠܦܲܓܼܪܵܢܵܐ ܕܲܢܕܲܝܼܕܼ ܦܲܓܼܪܹܗ ܥܲܠ ܦܲܓܪ̈ܵܢܹܐ", "ܘܥܵܪܩܵܐ ܡܸܢܹܗ ܚܙܵܬܼܵܐ ܕܥܲܝܼܢܹ̈ܐ ܕܲܒܼܢܲܝ̈ ܓܸܢܣܹܗ ܀", ":ܐܘܿ ܠܗܵܝ̇ ܢܲܦܫܵܐ ܕܫܲܪܝܵܐ ܢܲܦܫܵܗ̄ ܒܦܲܓܼܪܵܐ ܡܝܼܬܼܵܐ", "ܘܲܡܕܲܝܪܵܐ ܒܹܗ ܕܠܵܐ ܚܲܝܘܼܬܼܵܐ ܕܲܒܼܗܲܕܵܡܹ̈ܐ ܀", ":ܐܘܿ ܠܗܲܕܵܡܹ̈ܐ ܕܟܲܕܿ ܐܝܼܬܲܝܗܘܿܢ ܠܵܐ ܐܝܼܬܲܝܗܘܿܢ", "ܘܲܡܙܲܝܼܥܵܐ ܠܗܘܿܢ ܢܲܦܫܵܐ ܒܚܲܝܹ̈ܐ ܕܠܵܐ ܚܲܝܘܼܬܼܵܐ ܀", ":ܐܘܿ ܠܗܵܝ̇ ܢܲܦܫܵܐ ܕܲܟܼܡܵܐ ܛܥܸܢܲܬ̤ ܝܘܼܩܪܹܗ ܕܓܼܘܼܫܡܵܐ", "ܘܠܵܐ ܐܸܬܼܪܲܦܝܲܬ̤ ܒܗܵܘ̇ ܬܲܟܼܬܿܘܼܫܵܐ ܥܡܝܼܠܵܐ ܘܩܲܫܝܵܐ ܀", ":ܥܡܝܼܠ ܗ̄ܘ̣ܵܐ ܘܲܩܫܸܐ ܗܵܘ̇ ܐܵܓܼܘܢܵܐ ܕܣܲܝܒܲܪ ܟܹܐܢܵܐ", "ܘܠܲܝܬܿ ܗ̄ܘ̣ܵܐ ܦܸܚܡܵܐ ܠܗܵܘ̇ ܚܘܼܡܣܵܢܵܐ ܕܗܵܝ̇ ܬܲܪܥܝܼܬܼܵܐ ܀", ":ܡܲܢ̣ܘܼ ܡܸܡܬܼܘܿܡ ܚܙ̣ܵܐ ܐܵܓܼܘܿܢܵܐ ܕܲܥܡܝܼܠ ܗܵܟܲܢ", "ܘܡܲܢ ܐܸܬܼܒܲܩܝܼ ܒܐܵܓܼܘܿܢܸܣܛܵܐ ܕܕܼܵܡܹ̇ܐ ܠܗܵܢܵܐ ܀", ":ܡܲܢ̣ܘܼ ܕܐܲܩܪܸܒܼ ܩܪܵܒܼܵܐ ܒܦܲܓܼܪܵܐܬ ܟܲܕܼ ܠܲܝܬܿ ܦܲܓܼܪܵܐ", "ܘܡܲܢ̣ܘܼ ܕܐܸܚܲܕܼ ܕܲܪܵܐ ܒܪܸ̈ܓܼܫܹܐ ܒܸܠܥܵܕܼ ܪ̈ܓܼܫܹܐ ܀", ":ܠܲܝܬܼ ܗ̄ܘ̣ܵܐ ܪܸ̈ܓܼܫܹܐ ܐܵܚܕܲܝ̈ ܕܲܪܵܐ ܠܗܵܘ̇ ܕܲܪܵܪܵܐ", "ܒܲܕܼܡܲܫܝܼܢ ܗ̄ܘ̣ܵܘ ܡ̣ܢ ܚܘܼܒܵܠܵܐ ܕܥܲܣܒܘܼܬܼ ܟܹܐܒܵܐ ܀", ":ܒܟܹܐܒܼܵܐ ܩܲܫܝܵܐ ܡܸܫܬܲܢܲܩ ܗ̄ܘ̣ܵܐ ܚܠܝܼܡ ܪܸܥܝܵܢܵܐ", "ܘܟܲܕܼ ܚܵܐܹ̇ܫ ܗ̄ܘ̣ܵܐ ܠܵܐ ܚܵܐܹ̇ܫ ܗ̄ܘ̣ܵܐ ܒܝܲܕܼ ܚܘܼܡܣܵܢܵܐ ܀", ":ܠܵܐ ܚܵܐܹ̇ܫ ܗ̄ܘ̣ܵܐ ܒܲܕܼܚܵܐܲܪ ܗ̄ܘ̣ܵܐ ܒܫܘܼܠܵܡ ܥܲܡܠܹܗ", "ܘܛܵܒܼ ܚܵܐܹ̇ܿܫ ܗ̄ܘ̣ܵܐ ܡ̇ܐ ܕܡܸܬܼܒܲܩܸܐ ܒܚܘܼܒܵܠ ܦܲܓܼܪܹܗ ܀", ":ܒܦܲܓܼܪܹܗ ܘܢܲܦܫܹܗ ܡܸܫܬܲܢܲܩ ܗ̄ܘ̣ܵܐ ܒܐܵܓܼܘܿܢ ܥܲܡܠܵܘ̈ܗܝ", "ܦܲܓܼܪܹܗ ܒܟܹܐܒܼܵܐ ܘܢܲܦܫܹܗ ܒܚܲܫܵܐ ܕܡܲܐܝܼܢܘܼܬܼܵܐ ܀", ":ܡܲܐܝܼܢܘܼܬܼܵܐ ܫܚܝܼܩܵܐ ܗ̣̄ܘܵܬܼ ܠܹܗ ܠܠܵܐ ܡܲܐܝܼܢܵܐ", "ܟܲܕܼ ܚܵܙܹ̇ܐ ܗ̄ܘ̣ܵܐ ܙܢܲܝ̈ ܫܘܼܢܵܩܹܗ ܘܒܼܘܼܣܵܡ ܚܲܒܼܪܹܗ ܀", ":ܒܪܲܒܿܘܼܬܼ ܛܘܼܒܼܵܘ̈ܗܝ ܕܗܵܘ̇ ܥܲܬܿܝܼܪܵܐ ܡܸܬܼܒܲܩܸܐ ܗ̄ܘ̣ܵܐ", "ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐ̄ܢܵܫ ܡܲܪܘܲܚ ܠܲܨܪܝܼܟܼܘܼܬܹܗ ܀", ":ܐܘܿ ܟܡܵܐ ܨܪܝܼܟ ܗ̄ܘ̣ܵܐ ܗܵܘ̇ ܠܵܐ ܨܪܝܼܟܼܵܐ ܕܲܨܪܝܼܟ ܒܲܫܡܹܗ", "ܘܲܟܼܡܵܐ ܥܦܝܼܦ ܗ̄ܘ̣ܵܐ ܥܘܼܬܼܪܵܐ ܕܲܟܣܸܐ ܒܫܘܼܠܵܐ ܥܲܡܠܹܗ ܀", ":ܐܘܿ ܟܡܵܐ ܡܢܝܼܚ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ ܦܠܸܐ ܒܲܫܡܵܗܹ̈ܐ", "ܘܲܟܼܡܵܐ ܥܦܝܼܦ ܗ̄ܘ̣ܵܐ ܗܵܘ̇ ܫܘܼܢܵܩܵܐ ܕܐܸܬܼܡܲܢܲܥ ܠܹܗ ܀", ":ܐܘܿ ܟܡܵܐ ܚܪܸܡ ܗ̄ܘ̣ܵܐ ܗܵܘ̇ ܥܲܪܡ̇ܢܵܐ ܩܢܸܐ ܚܲܪܡܘܼܬܼܵܐ", "ܕܡܸܬܼܒܲܩܸܐ ܗ̄ܘ̣ܵܐ ܒܗܵܘ̇ ܫܘܼܢܵܩܵܐ ܕܠܵܐ ܚܵܘܣܵܐ ܀", ":ܐܘܿ ܟܡܵܐ ܛܪܘܼܢ ܗ̄ܘ̣ܵܐ ܘܲܩܫܸܐ ܠܸܒܹܿܗ ܡ̣ܢ ܛܲܪܵܢܵܐ", "ܕܠܵܐ ܡܲܪܘܲܚ ܗ̄ܘ̣ܵܐ ܡ̣ܢ ܦܲܪ̈ܟܿܘܼܟܼܵܘܗܝ ܠܡܲܟܿܝܼܢ ܢܲܦܫܵܐ ܀", ":ܐܘܿ ܟܡܵܐ ܒܗܝܼܠ ܗ̄ܘ̣ܵܐ ܐܵܦ ܡܲܟܿܝܼܟܼܵܐ ܒܡܲܝܼܟܼܘܼܬܹܗ", "ܟܲܕܼ ܚܵܐܲܪ ܗ̄ܘ̣ܵܐ ܒܲܫܦܝܼܥܘܼܬܹܗ ܕܗܵܘ̇ ܦܘܼܪܦܵܥܵܐ ܀", "ܚܙܵܬܼܵܐ ܕܛܘܼܒܹ̈ܐ ܫܚܝܼܩܵܐ ܗ̄ܘ̣ܵܬܼ ܠܹܗ ܛܵܒܼ ܡ̣ܢ ܟܹܐܒܹܗ:", "ܘܲܥܦܝܼܦܵܐܝܼܬܼ ܡܸܫܬܿܢܲܩ ܗ̄ܘ̣ܵܐ ܘܲܡܕܲܡܲܥ ܗ̄ܘ̣ܵܐ ܀", ":ܐܸܠܝܵܐ ܘܒܸܟܼܝܵܐ ܡܠܸܐ ܗ̄ܘ̣ܵܐ ܦܘܼܡܹܗ ܠܹܠܲܝ ܐܝܼܡܵܩ", "ܘܡܸܬܿܬܿܢܲܚ ܗ̄ܘ̣ܵܐ ܠܩܵܠ ܚܲܘܼܘܵܬܹ̈ܗ ܕܗܵܘ̇ ܐܵܣܘܿܛܵܐ ܀", ":ܟܡܵܐ ܕܐܵܣܘܿܛܵܐ ܡܸܬܼܦܲܢܲܩ ܗ̄ܘ̣ܵܐ ܒܲܪ̈ܓܼܝܼܓܼܵܬܼܵܐ", "ܕܝܼܠܹܗ ܥܵܐܹ̇ܦ ܐܸܒܼܠܵܐ ܕܟܹܐܒܹܗ ܘܕܲܨܪܝܼܟܼܘܼܬܹܗ ܀", ":ܟܡܵܐ ܕܚܲܪܡܵܝܵܐ ܡܸܬܼܩܲܫܸܐ ܗ̄ܘ̣ܵܐ ܒܲܛܪܘܼܢܘܼܬܹܗ", "ܗܵܘ̇ ܡܲܣܓܸܿܐ ܗ̄ܘ̣ܵܐ ܘܡܸܬܼܡܲܟܲܟ ܗ̄ܘ̣ܵܐ ܒܲܨܥܝܼܪ̈ܵܬܼܵܐ ܀", ":ܟܡܵܐ ܕܲܚܬܼܝܼܪܵܐ ܡܸܫܬܿܩܲܠ ܗ̄ܘ̣ܵܐ ܒܪܲܒܿܘܼܬܼ ܢܸܟܼܣܵܘ̈ܗܝ", "ܡܲܟܿܝܼܟ ܢܲܦܫܵܐ ܡܸܬܿܬܲܚܬܸܿܐ ܗ̄ܘ̣ܵܐ ܠܡܸܚܙܵܐ ܫܸܦܠܹܗ ܀", ":ܟܡܵܐ ܕܦܲܐܝܘܼܬܹܗ ܕܗܵܘ̇ ܠܵܐ ܦܲܐܝܵܐ ܡܸܬܼܪܲܒܼܝܵܐ ܗ̄ܘ̣ܵܬܼ", "ܫܟܼܝܼܪܘܼܬܼ ܟܹܐܒܹܗ ܕܗܵܘ̇ ܫܲܦܝܼܪܵܐ ܡܸܬܼܥܲܫܵܢܵܐ ܗ̄ܘ̣ܵܬܼ ܀", ":ܟܡܵܐ ܕܦܲܛܒܼܵܓܵܘ̈ܗܝ ܕܩܲܒܼܪܵܐ ܕܐܘܼܟܼܠܵܐ ܡܸܣܬܲܕܼܪܝܼܢ ܗ̄ܘ̣ܵܘ", "ܨܪܝܼܟ ܡ̣ܢ ܐܘܼܟܼܠܵܐ ܙܢܲܝ̈ ܚܘܼܡܣܵܢܵܐ ܡܸܬܼܥܲܛܲܦ ܗ̄ܘ̣ܵܐ ܀", ":ܟܡܵܐ ܕܲܠܝܲܥܢܵܐ ܙܢܲܝ̈ ܛܵܒܼܵܬܼ̈ܐ ܡܚܲܕܿܝܵܢ ܗ̣̄ܘܲܝ̈ ܠܹܗ", "ܠܚܲܣܝܵܐ ܘܕܲܟܼܝܵܐ ܟܹܐܒܹܗ ܘܟܲܦܢܵܐ ܡܕܲܘܸܕܼ ܗ̄ܘ̣ܵܐ ܠܹܗ ܀", ":ܐܘܿ ܠܐܵܓܼܘܿܢܵܐ ܕܲܟܼܡܵܐ ܫܚܝܼܩ ܗ̄ܘ̣ܵܐ ܐܵܓܲܘܿܢܸܣܛܹܗ", "ܐܘܿ ܠܦܘܼܪܦܵܥܵܐ ܕܲܟܼܡܸܐ ܪܦܸܐ ܗ̄ܘ̣ܵܐ ܡܸܬܼܒܲܣܡܵܢܹܗ ܀", ":ܐܘܿ ܠܟܼܘܼܪܗܵܢܵܐ ܕܲܟܼܡܵܐ ܚܠܝܼܡ ܗ̄ܘ̣ܵܐ ܗܵܘ̇ ܕܲܪܡܸܐ ܒܹܗ", "ܐܘܿ ܠܚܘܼܠܡܵܢܵܐ ܕܲܟܼܡܵܐ ܟܪܝܼܡ ܗ̄ܘ̣ܵܐ ܗܵܘ̇ ܕܲܫܪܸܐ ܒܹܗ ܀", ":ܐܘܿ ܠܲܚܙܵܬܼܵܐ ܕܲܬܼܪܹܝܢ ܝܘܼܩܢܹ̈ܐ ܕܚܲܕܼ ܠܘܼܩܒܲܠ ܚܲܕܼ", "ܒܣܵܡܵܐ ܕܠܵܐ ܣܵܟ ܛܘܼܪܵܦܵܐ ܕܠܵܐ ܒܲܡܫܘܼܚܬܼܵܐ ܀", ":ܕܠܵܐ ܣܲܒܼܥܘܼܬܼܵܐ ܡܸܬܼܒܲܣܲܡ ܗ̄ܘ̣ܵܐ ܗܵܘ̇ ܥܲܬܿܝܼܪܵܐ", "ܘܲܕܼܠܵܐ ܟܲܝܠܵܐ ܡܸܫܬܲܢܲܩ ܗ̄ܘ̣ܵܐ ܗܵܘ̇ ܡܸܣܟܹܿܢܵܐ ܀", ":ܒܠܵܐ ܫܲܘܝܘܼܗܹܝܢ ܡܸܬܼܒܲܩܸܐ ܗ̄ܘܹ̇ܝܬܼ ܕܲܟܼܡܵܐ ܦܪܝܼܫܵܐ", "ܘܲܟܼܡܵܐ ܥܲܦܝܼܦ ܒܣܵܡܹܗ ܕܚܲܪܡ̇ܐ ܘܚܲܫܹܗ ܕܟܹܐܢܵܐ ܀", ":ܒܣܵܡܵܐ ܘܚܲܫܵܐ ܚܙܹ̇ܝܬܼ ܕܲܠܚܝܼܛܝܼܢ ܒܝܲܕܼ ܬܘܼܪܓܵܡܵܐ", "ܘܩܸܪܒܹܿܬܼ ܕܐܸܚܙܸܐ ܚܙܵܬܼܵܐ ܕܡܲܠܝܵܐ ܠܵܐ ܫܲܘܝܘܼܬܼܵܐ ܀", ":ܠܵܐ ܫܲܘܝܘܼܬܼܵܐ ܥܨܵܬܲܢܝ ܕܐܸܒܼܥܹܐ ܒܥܵܬܼܵܐ ܕܡܸܠܹ̈ܐ", "ܘܗܵܐ ܫܚܝܼܩ ܪܸܥܝܵܢܝ ܕܢܵܘܠܸܕܼ ܡܸܠܹ̈ܐ ܕܡܸܕܸܿܡ ܕܲܒܼܥܵܐ ܀", ":ܬܵܐ ܪܸܥܝܝܵܢܵܐ ܩܪܘܿܒܼ ܠܲܒܼܥܵܬܼܵܐ ܕܗܵܘ̇ ܡ̇ܐ ܕܲܒܼܥܲܝܬܿ", "ܘܚܵܘܵܐ ܒܓܸܠܝܵܐ ܙܢܲܝ̈ ܬܘܼܪܓܵܡܵܐ ܕܲܡܛܲܝܲܒܼ ܠܵܟ ܀", ":ܡ̇ܢܲܐ ܗ̄ܝܼ ܥܸܠܬܼܵܐ ܕܫܸܡܥܲܬܿܝܼܪܵܐ ܘܫܸܡ ܡܸܣܟܹܿܢܵܐ", "ܘܡܸܛܠ ܡ̇ܢܵܐ ܪܫܝܼܡ ܥܘܼܗܕܵܢܵܐ ܕܣܘܼܥܪ̈ܵܢܲܝܗܘܿܢ ܀", ":ܗܘ̤ܵܘ ܒܲܥܵܒܼܵܕܵܐ ܣܘܼܥܪ̈ܵܢܲܝܗܘܿܢ ܐܲܝܟ ܕܲܟܼܬܝܼܒܼܝܼܢ", "ܐܵܘ ܕܲܠܡܵܐ ܟܲܝ ܡܸܗܘܵܐ ܗܵܘܹ̇ܝܢ ܒܵܬܲܪ ܙܲܒܼܢܵܐ ܀", ":ܗܘ̤ܵܬܼ ܟܲܝ ܘܲܚܕܼܝܼ ܗܵܘ̇ ܥܲܬܿܝܼܪܵܐ ܘܐܲܟܼܪܝܼ ܡܥܵܩܵܐ", "ܘܗܵܘ̇ ܐܸܬܼܓܲܐܝܼ ܘܗܵܘ̇ ܐܸܬܼܢܵܘܲܠ ܥܕܲܡ̇ܐ ܠܡܵܘܬܵܐ ܀", ":ܫܠܸܡ ܟܲܝ ܙܲܒܼܢܵܐ ܘܚܲܕܼܘܲܬܼ ܠܸܒܵܐ ܘܟܲܪܝܼܘܼܬܼ ܢܲܦܫܵܐ", "ܘܐܲܦܛܲܪ ܡ̇ܘܬܵܐ ܠܲܪ̈ܓܼܝܼܓܼܵܬܼܵܐ ܘܲܠܥܵܩܵܬܼܵܐ ܀", ":ܚ̣ܙܲܩ ܟܲܝ ܘܐܸܙܲܠ ܗܵܘ̇ ܡܸܣܟܹܿܢܵܐ ܠܥܘܼܒܹܿܗ ܕܐܲܒܼܪܵܡ", "ܘܦܵܫ̣ ܥܲܬܿܝܼܪܵܐ ܟܲܕܼ ܡܸܫܬܲܢܲܩ ܒܗܵܘܬܼܵܐ ܕܲܫܝܘܿܠ ܀", ":ܠܵܐ ܫܵܡ̇ܘܿܥܵܐ ܠܵܐ ܗܘ̤ܵܬܼ ܗܵܕܹܐ ܒܝܲܕܼ ܣܘܼܥܪ݁ܵܢܹܐ", "ܘܠܵܐ ܐܸܬܼܓܲܡܪܲܬ̤ ܐܲܝܟ ܬܘܼܪ̈ܓܵܡܹܐ ܕܡܸܠܹ̈ܐ ܕܲܥܠܹܝܗ̇ ܀", ":ܠܵܐ ܥܲܬܿܝܼܪܵܐ ܒ̣ܣܸܡ ܘܐܸܬܼܓܲܐܝܼ ܒܲܪ̈ܓܼܝܼܓܼܵܬܼܵܐ", "ܘܠܵܐ ܡܸܣܟܹܿܢܵܐ ܫܲܚܩܹܗ ܟܹܐܒܼܵܐ ܘܲܨܪܝܼܟܼܘܼܬܼܵܐ ܀", ":ܒܡܸܠܹ̈ܐ ܗ̄ܘ̣ ܒܲܠܚܘܿܕܼ ܗܘ̤ܵܐ ܬܘܼܪܓܵܡܵܐ ܒܗܵܘܡ̇ܐ ܕܲܟܼܬܼܝܼܒܼ", "ܘܲܠܝܘܼܠܦܵܢܵܐ ܟܬܲܒܼ ܟܵܬܼܘܿܒܼܵܐ ܙܢܲܝ̈ ܦܸܠ̈ܐܵܬܼܵܐ ܀", ":ܠܝܘܼܠܦܵܢ ܐ̄ܢܵܫܵܐ ܨܵܪ ܦܸܠ̈ܐܵܬܼܵܐ ܪܵܚܹ̇ܡ ܐ̄ܢܵܫܵܐ", "ܕܲܒܼܦܸܠ̈ܐܵܬܼܵܐ ܢܨܘܼܕܼ ܐ̄ܢܵܫܘܼܬܼܵܐ ܨܹܝܕܼ ܝܘܼܠܦܵܢܹܗ ܀", ":ܐܲܝܟ ܨܲܝܪܵܐ ܡܲܕܸܿܟ ܡܸܠܹ̈ܐ ܕܟܼܵܪܘܿܙܘܼܬܹܗ", "ܘܨܵܪܹܗ ܠܥܵܠܡܵܐ ܒܲܬܼܪܹܝܢ ܨܲܠܡܹ̈ܐ ܕܲܬܼܪܹܝܢ ܠܸܓܼܡܹ̈ܐ ܀", ":ܬܪܹܝܢ ܦܲܪ̈ܨܘܿܦܹܐ ܘܲܬܼܪܹܝܢ ܬܸܓܼܡܹ̈ܐ ܨܵܪ ܒܲܣܒܲܪܬܹܗ", "ܥܘܼܬܼܪܵܐ ܚܠܝܼܡܵܐ ܘܡܸܣܟܹܿܢܘܼܬܼܵܐ ܛܥܝܼܢܲܬܼ ܟܹܐܢܹ̈ܐ ܀", ":ܥܘܼܬܼܪܵܐ ܚܠܝܼܡܵܐ ܨܵܪ ܒܐܸܣܟܹܿܡܵܐ ܕܗܵܘ̇ ܥܲܬܿܝܼܪܵܐ", "ܘܡܸܣܟܹܿܢܘܼܬܼܵܐ ܒܫܸܡ ܠܵܥܵܙܵܪ ܫܡܵܐ ܡܸܣܟܹܿܢܵܐ ܀", ":ܫܒܸܡ ܠܵܥܵܙܵܪ ܟܲܢܹܝܗ ܠܓܲܒܵܐ ܕܡܸܣܟܹܢܘܼܬܼܵܐ", "ܘܐܲܩܸܦ ܠܲܫܡܹܗ ܚܠܝܼܨܘܼܬܼ ܢܲܦܫܵܐ ܕܠܵܐܠ ܡܸܙܕܲܟܼܝܵܐ ܀", ":ܒܫܸܡ ܥܲܬܿܝܼܪܵܐ ܩܪ̣ܵܐ ܠܲܡܢܵܚܹ̈ܐ ܘܒܲܢ̈ܝܲܝ ܥܘܼܬܼܪܵܐ", "ܘܲܒܼܦܘܼܢܵܩܹܗ ܨܵܪ ܦܘܼܢܵܩܵܐ ܕܡܸܬܼܦܲܢܩܵܢܹ̈ܐ ܀", ":ܒܠܵܐ ܚܵܘܣܵܢܹܗ ܡܬܲܠ ܚܲܪܡ̇ܘܼܬܼܵܐ ܕܠܵܐ ܪ̈ܲܚܡܵܢܹܐ", "ܘܲܒܼܒܼܝܼܫܘܼܬܹܗ ܐܲܟܸܿܣ ܝܲܨܪܵܐ ܕܢܲܟܿܘܼܠܬܼܵܢܹ̈ܐ ܀", ":ܒܪܲܒܿܘܼܬܼ ܚܘܼܬܼܪܹܗ ܡܲܟܸܿܟ ܚܘܼܬܼܪܵܐ ܕܼܪ̈ܲܡܝܲܝ ܢܲܦܫܵܐ", "ܘܐܲܠܸܦ ܐܸܢܘܿܢ ܕܠܵܐ ܢܸܬܼܚܲܬܿܪܘܼܢ ܒܐ̄ܢܵܫܵܝܵ̈ܬܼܵܐ ܀", ":ܒܐܵܣܘܿܛܘܼܬܹܗ ܦܲܪܣܝܼ ܘܲܓܼܠܵܗ̇ ܠܪܲܒܿܘܼܬܼ ܟܲܪܣܵܐ", "ܕܠܵܐ ܬܸܬܼܝܲܥܲܢ ܕܠܵܐ ܢܸܣܓܿܘܿܢ ܠܵܗ̇ ܢܸܓܼ̈ܕܹܿܐ ܥܦܝܼ̈ܦܹܐ ܀", ":ܢܸܓܼ̈ܕܹܿܐ ܥܦܝܼܦܹ̈ܐ ܓܙܲܪ ܥܲܠ ܝܲܥܢܹ̈ܐ ܒܝܲܕܼ ܗܵܘ̇ ܝܲܥܢܵܐ", "ܕܐܸܢ ܠܵܐ ܚܵܢ̇ܝܼܢ ܠܵܐ ܡܸܬܼܚܲܢܢܝܼܢ ܒܕܼܘܼܡܝܵܐ ܕܝܼܠܹܗ ܀", ":ܠܵܐ ܚܲܢܵܢܵܐ ܗܘ̤ܿܐ ܗܵܘ̇ ܚܲܪܡ̇ܐ ܒܟܼܠܗܘܿܢ ܚܲܝܵܘ̈ܗܝ", "ܘܠܵܐ ܐܸܬܿܬܲܚܬܿܝܼ ܠܘܵܬܼ ܚܵܘܣܵܢܵܐ ܕܗܵܝ̇ ܕܥܲܠ ܬܲܪܥܹܗ ܀", ":ܥܲܠ ܓܢܹ̄ܒܼ ܬܲܪܥܹܗ ܟܬܼܝܼܒܼ ܗ̄ܘ̣ܵܐ ܕܲܪܡܸܐ ܗܵܘ̇ ܡܸܣܟܹܿܢܵܐ", "ܕܢܸܕܲܥ ܟܠܢܵܫ ܕܲܟܼܡܵܐ ܒܝܼܫܵܐ ܚܲܕܼܡܢܼܘܼܬܼܵܐ ܀", ":ܠܚܲܪܡ̇ܢܘܼܬܼܵܐ ܐܲܟܸܿܣ ܒܲܫܡܹܗ ܕܗܵܘ̇ ܚܲܪܡ̇ܢܵܐ", "ܘܠܲܨܪܝܼܟܼܘܼܬܼܵܐ ܒܲܝܲܐ ܒܲܫܡܹܗ ܕܗܵܘ̇ ܡܸܣܟܹܿܢܵܐ ܀", ":ܒܫܸܡ ܡܸܣܟܹܿܢܵܐ ܥܲܨܒܹܗ ܠܟܹܐܒܼܵܐ ܕܡܸܣܟܹܿܢܘܼܬܼܵܐ", "ܘܣܵܡ̣ ܠܹܗ ܣܲܡܵܐ ܡܲܓܿܪܿܬܼ ܪܘܼܚܵܐ ܕܠܵܐ ܡܸܘܙܿܕܲܟܼܝܵܐ ܀", ":ܒܡܸܡܟܹܿܢܘܼܬܹܗ ܕܲܡܝܹܗ ܠܥܘܼܡܪܵܐ ܕܡܸܣܟܹܿܢܘܼܬܼܵܐ", "ܘܼܒܼܚܘܼܡܣܵܢܹܗ ܙܢܲܝ̈ ܪܸܥܝܵܢܵܐ ܕܠܵܐ ܡܸܬܼܪܲܦܸܐ ܀", ":ܒܚܘܼܡܣܵܢ ܢܲܦܫܹܗ ܠܲܒܸܿܒܼ ܢܲܦܫܵܐ ܕܩܲܢ̈ܝܲܝ ܟܹܐܒܹ̈ܐ", "ܘܐܲܩܸܠ ܡܸܢܗܘܿܢ ܝܘܼܩܪܵܐ ܕܟܹܐܒܹ̈ܐ ܒܲܫܡܐ ܕܫܘܼܚܢܵܘ̈ܗܝ ܀", ":ܒܗܵܝ̇ ܕܲܨܪܝܼܟ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܘܠܵܐ ܐܵܟܹ̇ܠ ܗ̄ܘ̤ܵܐ", "ܠܲܨܪܝܼܒܼܟܼܘܼܬܼܵܐ ܪܡܲܙ ܕܲܬܼܥܲܙܐ ܩܕܼܵܡ ܣܘܼܢܩܵܢܵܐ ܀", ":ܕܲܩܕܼܵܡ ܬܲܪܥܹܗ ܕܗܵܘ̇ ܚܲܪܡ̇ܢܵܐ ܫܕܹܐ ܗ̄ܘ̣ܵܐ ܘܲܒܼܣܸܐ", "ܠܫܝܼܛܘܼܬܼ ܐ̄ܢܵܫܵܐ ܩܪ̣ܵܐ ܠܲܚܙܵܬܼܵܐ ܕܲܒܼܫܝܼܛܘܼܬܹܗ ܀", ":ܡܲܓܿܪܲܬܼ ܪܘܼܚܵܐ ܐܲܩܢܝܼ ܠܐ̄ܢܵܫܵܐ ܒܡܲܓܿܪܲܬܼ ܪܘܼܚܹܗ", "ܕܠܵܐ ܐ̄ܢܵܫ ܢܵܘܠܸܕܼ ܪܸܛܢܵܐ ܣܲܢܝܵܐ ܒܝܘܿܡ ܢܸܣܝܘܿܢܹܗ ܀", ":ܒܣܲܪܝܘܼܬܼ ܫܘܼܚܢܵܘ̈ܗܝ ܐܲܝܟ ܕܲܒܼܩܵܠܵܐ ܩܪ̣ܵܐ ܠܲܟܼܪ̈ܝܼܗܹܐ", "ܕܲܚܠܝܼܨܵܐܝܼܬܼ ܢܹܐܪܥܘܼܢ ܩܹܐܪܣܵܐ ܕܠܘܼܩܒܲܠ ܟܹܐܒܹ̈ܐ ܀", ":ܒܗܵܝ̇ ܕܡ̣ܢ ܟܲܠ݁̈ܒܹܿܐ ܡܸܬܼܟܲܦܲܪ ܗ̄ܘ̣ܵܐ ܪܸܗܠܵܐ ܕܦܲܓܼܪܹܗ", "ܦܝܵܣܵܐ ܩܲܪܸܒܼ ܠܲܡ̈ܡܲܝܲܝܵܐ ܠܡܸܩܢܵܐ ܣܲܒܼܪܵܐ ܀", ":ܒܟܼܠܗܹܝܢ ܕܲܣܒ݂ܲܠ ܒܡܸܣܟܹܿܢܘܼܬܹܗ ܘܥܲܣܩܘܼܬܼ ܟܹܐܒܹܗ", "ܣܲܒܼܪܵܐ ܛܵܒܼܵܐ ܙܪܲܥ ܒܲܡܚܝܼܠܹ̈ܐ ܕܠܵܐ ܢܸܬܼܪܲܦܘܿܢ ܀", ":ܠܪܲܦܝܘܼܬܼ ܐ̄ܢܵܫܵܐ ܨܒܼܵܐ ܕܲܢܚܲܝܸܨ ܒܝܲܕܼ ܒܲܪ ܐ̄ܢܵܫܵܐ", "ܕܠܵܐ ܢܸܬܼܪܲܦܘܿܢ ܡ̇ܐ ܕܡܸܬܼܢܲܣܹܝܢ ܒܲܡܚܲܝܼ̈ܠܵܬܼܵܐ ܀", ":ܠܟܼܠܹܗ ܬܸܓܼܡܵܐ ܕܡܸܣܟܹܿܢܘܼܬܼܵܐ ܩ̣ܪܵܐ ܒܠܵܥܵܙܵܪ", "ܕܢܹܐܬܼܘܿܢ ܢܸܚܙܘܿܢ ܨܠܸܡ ܚܲܝܲܝ̈ܗܘܿܢ ܒܚܲܕܼ ܡܸܣܟܹܿܢܵܐ ܀", ":ܒܲܕܡܘܼܬܼ ܨܲܠܡܵܐ ܨܵܪ ܬܲܫܥܝܼܬܹܗ ܩܪ̣ܵܡ ܡܸܣܟܹܿܢܹ̈ܐ", "ܕܲܒܼܨܘܼܪ̈ܵܬܹܗ ܢܨܘܼܘܼܢ ܣܲܒܼܪܵܐ ܒܪܸ̈ܥܝܵܢܲܗܘܿܢ ܀", ":ܐܲܝܟ ܡܲܚܙܝܼܬܼܵܐ ܩ̣ܒܲܥ ܚܘܼܣܡܵܢܹܗ ܩܕܼܵܡ ܥܲܝܢܲܝ̈ܗܘܿܢ", "ܕܲܢܚܘܼܪܘܼܢ ܡ̇ܐ ܕܡܸܬܼܢܲܣܹܝܢ ܒܲܨܥܝܼܪ̈ܵܬܼܵܐ ܀", ":ܒܡܲܬܼܠܵܐ ܕܲܗܠܵܘܗܝ ܠܒܸ݂ܫ ܟܠ ܚܲܫܝܼ̈ܢ ܕܲܒܼܚܵܫܘܿܫܹ̈ܐ", "ܘܲܒܼܚܘܼܡܣܵܢܹܗ ܟܠ ܪܸ̈ܥܝܵܢܝܼܢ ܚܣ̈ܢܲܝ̈ ܚܲܫܹ̈ܐ ܀", ":ܚܲܬܿܝܼܬܼܵܐܝܼܬܼ ܨܵܪ ܢܸܣܝܘܼܢܹܗ ܠܲܕܼܡܸܬܼܢܲܣܹܝܢ", "ܘܟܲܠܸܠ ܐܸܢܘܿܢ ܩܲܟܼܠܝܼܠ ܥܲܡܠܹ̈ܐ ܕܐܸܬܼܦܲܢܝܼ ܠܹܗ ܀", "ܟܠܝܼܠ ܦܘܼܪܥܵܢܵܐ ܓܕܲܠ ܠܲܠ̈ܐܲܝܵܐ ܕܡܸܬܿܕܲܡܹܝܢ ܒܹܗ:", "ܘܩܲܫܝܼܘܼܬܼ ܢܸܓܼ̈ܕܹܿܐ ܓܙܲܪ ܥܲܠ ܒܝܼܫܹ̈ܐ ܕܣܵܢܹ̇ܝܢ ܛܵܒܹ̈ܐ ܀", ":ܒܹܗ ܘܲܒܼܚܲܒܼܪܹܗ ܨܵܪ ܟܠ ܬܸܓܼܡܝܼ̈ܢ ܪܲܒܿ ܨܲܝܵܪܹ̈ܐ", "ܒܚܲܕܼ ܡܸܣܟܹܿܢܹ̈ܐ ܘܒܲܐ̄ܚܪܹܝܢ ܬܸܓܼܡܵܐ ܕܩܲܢ̈ܝܼܝ ܥܘܼܬܼܪܵܐ ܀", ":ܠܩܲܢ̈ܝܲܝ ܥܘܼܬܼܪܵܐ ܒܣܲܪ ܒܲܣܲܪ ܒܲܟܼܐܵܬܹܗ ܕܗܵܘ̇ ܥܲܬܿܝܼܪܵܐ", "ܕܢܸܗܘܘܿܢ ܢܵܕܲܝܼܢ ܡ̣ܢ ܚܲܪܡܘܼܬܼܵܐ ܠܕܝܼܠܹܗ ܀", ":ܠܚܲܪܡ̇ܢܘܼܬܹܗ ܒܣܲܪ ܒܲܟܼܐܵܬܼܵܐ ܕܲܒܼܝܲܕܼ ܡܸܠܹ̈ܐ", "ܕܢܸܕܲܥ ܟܠܢܵܫ ܠܡܸܒܼܣܲܪ ܢܲܦܫܹܗ ܒܲܬܼܘܵܬܼ ܢܲܦܫܵܐ ܀", ":ܒܡܵܘܬܹܿܗ ܒܲܕܸܿܩ ܥܲܠ ܝܘܿܡ ܡ̇ܘܬܵܐ ܡܲܪܗܸܒܼ ܒܝܼܫܹ̈ܐ", "ܘܲܒܼܥܘܼܢܵܕܵܢܹܗ ܕܗܵܘ̇ ܡܸܣܟܹܿܢܵܐ ܢܝܵܚܵܐ ܕܛܵܒܹ̈ܐ ܀", ":ܢܝܼܚܵܐ ܗ̄ܘ̣ ܡ̇ܘܬܵܐ ܠܐܲܝܢܵܐ ܕܲܠܐܸܐ ܒܲܥܡܝܼ̈ܠܵܬܼܵܐ", "ܘܣܵܗܹ̇ܕܼ ܩܵܠܵܐ ܕܝܲܗ̣̄ܒܼ ܦܘܼܪܥܵܢܵܐ ܠܫܸܡ ܠܵܥܵܙܵܪ ܀", ":ܡܝܼܬܼ ܠܵܥܵܙܵܪ ܟܬܲܒܼ ܟܵܬܼܘܿܒܼܵܐ ܥܲܠ ܠܵܥܵܙܵܪ", "ܘܐܲܣܩܘܼܗܝ ܣܵܡ̣ܘܼܗܝ ܟܸܢܫܲܝ̈ ܪܵܘܡ̇ܐ ܒܥܘܼܒܹܿܗ ܕܐܲܒܼܪܵܐ ܀", ":ܨܹܝܕܼ ܐܲܒܼܪܵܐܗܵܡ ܣܠܸ݂ܩ ܡܸܣܟܹܿܢܵܐ ܕܕܼܵܡܹ̇ܐ ܠܐܲܒܼܪܵܐ", "ܘܢܵܚ̣ ܒܲܠܡܹܐܢܹܗ ܕܗܵܘ̇ ܕܲܡܢܝܼܚ ܗ̄ܘ̣ܵܐ ܠܐܲܝܵ̈ܐ ܒܥܘܼܡܪܹܗ ܀", ":ܐܲܒܼܪܵܡ ܟܹܐܢܵܐ ܐܲܢܝܼܚ ܥܲܡܠܹܗ ܕܗܵܘ̇ ܟܲܫܝܼܪܵܐ", "ܠܵܘ ܕܐܲܢܝܼܚܹܗ ܐܸܠܵܐ ܕܲܡܢܝܼܚ ܒܝܘܿܡ ܢܘܼܚܵܡܵܐ ܀", ":ܠܵܘ ܐܲܒܼܪܵܗܵܩ ܡܢܝܼܚ ܠܲܠ̈ܐܲܝܵܐ ܡ̣ܢ ܥܲܡܠܲܝ̈ܗܘܿܢ", "ܘܠܵܘ ܗܘ̤ ܝܵܗܹ̇ܒܼ ܦܘܼܪܥܵܢ ܐܲܓܼܪܵܐ ܠܲܕܿܕܼܵܡܹ̇ܝܢ ܠܹܗ ܀", ":ܡ̇ܪܵܐ ܗ̄ܘ̣ ܕܥܲܠ ܟܠ ܝܵܗܹ̇ܒܼ ܐܲܓܼܪܵܐ ܠܥܲܡܠܹ݁̈ܐ ܫܚܝܼܩܹ̈ܐ", "ܘܒܲܓܼܙܵܐ ܕܝܼܢܹܗ ܡܢܲܓܸܿܕܼ ܒܝܼܫܹ̈ܐ ܕܠܵܐ ܚܲܢ̣ܘ ܘܐܲܪܘܲܚܘ ܀", ":ܠܵܐ ܗ̄ܘ̣ܵܐ ܡܸܗܘܵܐ ܗܘ̤ܵܐ ܦܘܼܪܥܵܢܵܐ ܐܲܝܟ ܕܐܸܬܼܡܲܠܲܠ", "ܘܠܵܐ ܬܘܼܒܼ ܢܸܓܼܕܹܿܐ ܕܲܓܼܙܵܪ ܕܝܼܢܵܐ ܥܒ݂ܲܪܘ ܥܲܠ ܒܝܼܫܹ̈ܐ ܀", ":ܠܚܲܪܬܼܵܐ ܗܵܘ̇ܝܵܐ ܗܵܕܹܐ ܕܲܗܘ̤ܵܬܼ ܐ̄ܪܵܙܵܢܵܐܝܼܬܼ", "ܘܲܒܼܫܘܼܠܵܡܵܐ ܫܵܠܹ̇ܐ ܚܲܝܠܵܐ ܕܲܟܼܣܸܐ ܒܐ̄ܪܵܙܵܗ̇ ܀", ":ܐ̄ܪܵܙܵܢܵܐܝܼܬܼ ܡܬܝܼܠ ܡܸܣܟܹܿܢܵܐ ܕܢ̣ܵܚ ܡ̣ܢ ܥܲܡܠܹܗ", "ܘܒܼܵܗ̇ ܒܲܕܼܡܘܼܬܼܵܐ ܐܵܦ ܥܲܬܿܝܼܪܵܐ ܕܩܵܘܝܼ ܒܲܫܝܘܼܠ ܀", ":ܒܲܫܝܘܿܠ ܐܲܡܝܼܪ ܕܦܵܫ̣ ܥܲܬܿܝܼܪܵܐ ܟܲܕܼ ܡܸܫܬܲܢܲܩ", "ܒܗܵܝ̇ ܕܲܥܬܝܼܕܼܝܼܢ ܢܦܘܼܫܘܼܢ ܒܝܼܫܹ̈ܐ ܒܐܲܬܼܪܵܐ ܕܲܠܬܲܚܬܿ ܀", ":ܒܐܲܬܼܪܵܐ ܕܲܠܬܲܚܬܿ ܦܵܝ̇ܫܝܼܢ ܒܝܼܫܹ̈ܐ ܠܡܸܬܼܢܲܓܵܕܼܘ", "ܥܲܠ ܗܵܝ̇ ܐܲܡܝܼܪ ܕܦܵܫ̣ ܥܲܬܿܝܼܪܵܐ ܘܩܵܘܝܼ ܒܲܫܝܘܿܠ ܀", ":ܒܲܫܝܘܿܠ ܩܵܘܝܼ ܗܵܘ̇ ܚܲܪܡ̇ܢܵܐ ܠܵܐ ܩܢܸܐ ܪ̈ܲܚܡܹܐ", "ܘܠܵܐ ܐܸܬܼܥܲܠܝܼ ܥܲܡ ܠܵܥܙܵܪ ܠܐܲܬܼܪܵܐ ܕܲܠܥܸܠ ܀", ":ܝܘܼܩܪܵܐ ܕܝܘ̈ܒܹܿܐ ܬܠܸܐ ܗ̄ܘ̣ܵܐ ܒܢܲܦܫܹܗ ܕܝܲܩܝܼܪ ܠܸܒܵܐ", "ܘܠܵܐ ܡܸܫܟܲܚ ܗ̄ܘ̣ܵܐ ܠܡܸܦܪܲܚ ܒܐܵܐܲܪ ܥܲܡ ܩܲܠܝܼܠܵܐ ܀", "ܓܸܦܹ̈ܐ ܕܪܘܼܚܵܐ ܐܵܘܥܝܼ ܦܲܓܼܪܹܗ ܕܲܢܣܝܼܣ ܦܲܓܼܪܵܐ:", "ܘܐܲܝܟ ܦܵܪܚܬܼܵܐ ܦܪ̣ܵܚ ܡ̣ܢ ܐܲܪܥܵܐ ܠܐܲܦܲܝ̈ ܪܵܘܡ̇ܐ ܀", ":ܐܲܝܟ ܐܲܒܼܵܪܵܐ ܗܘ̤ܵܘ ܗܲܕܵܡ̇ܘ̈ܗܝ ܕܲܠܒܼܝܼܫ ܒܘܼܚܵܐ", "ܘܲܛܒ݂ܲܥ ܒܲܫܝܘܿܠ ܐܲܝܟ ܐܲܒܼܵܪܵܐ ܒܥܘܼܡܩܵܐ ܕܡܲܝܵ̈ܐ ܀", ":ܦܲܐܝܘܼܬܼ ܢܲܚܬܵܘ̈ܗܝ ܗܘ̤ܵܘ ܠܹܗ ܦܲܚܹ̈ܐ ܠܲܚܬܼܝܼܪ ܢܲܦܫܵܐ", "ܘܨܵܕܼܘܼܗܝ ܡܸܢܫܹܠܝ ܘܝܲܗ̣̄ܒܿܘܼܗܝ ܐܘܼܟܼܠܵܐ ܠܡܵܘܬܼܵܐ ܝܲܥܢܵܐ ܀", ":ܐܘܼܟܼܠܹܗ ܗܘ̤ܵܐ ܠܹܗ ܐܲܝܟ ܒܵܠܘܿܥܵܐ ܠܒܼܵܠܲܥ̇ ܚܲܒܼܪ̈ܵܘܗܝ", "ܕܠܵܐ ܐܸܫܟܲܚ ܗ̄ܘ̣ܵܐ ܠܡܸܬܼܦܲܠܵܛܘܼ ܡ̣ܢ ܦܘܼܡ ܡ̇ܘܬܵܐ ܀", ":ܡ̇ܘܬܵܐ ܒܲܠܥܹ݂ܗ ܠܗܵܘ̇ ܒܵܠܘܿܥܵܐ ܕܲܪ̈ܓܼܝܼܓܼܵܬܼܵܐ", "ܘܠܵܐ ܦܵܫ̣ ܡܸܢܹܗ ܡܪܝܼܕܵܐ ܒܲܝܢܵܬܼ ܚܲܝܹ̈ܐ ܀", ":ܒܥܘܼܡܩܵܐ ܕܲܫܝܘܿܠ ܢܦ݂ܲܠ ܡ̣ܢ ܪܵܘܡ̇ܐ ܕܲܪ̈ܓܼܝܼܓܼܵܬܹܗ", "ܘܫܲܪܝܼ ܡܲܝܠܸܠ ܥܲܠ ܥܵܩܵܬܼ̈ܐ ܕܚܲܕܼܪ̈ܵܝܗܝ ܡܸܢܫܹܠܝ ܀", ":ܓܘܼܢܚܵܐ ܪܲܒܵܐ ܐܲܚܟܹܿܗ ܡܸܢܫܹܠܝ ܥܲܠ ܡ̇ܐ ܕܲܗܘ̤ܝܗܝ", "ܘܡܸܬܿܕܲܡܲܪ ܗ̄ܘ̣ܵܐ ܘܡܸܬܿܬܲܡܲܗ ܗ̄ܘ̣ܵܐ ܒܫܘܼܠܵܦ ܙܲܒܼܢܵܐ ܀", ":ܙܲܒܼܢܵܐ ܒܝܼܫܵܐ ܡ̣ܛܵܝܗܝ ܗ̄ܘ̣ܵܐ ܠܚܲܪܬܼܵܐ ܕܠܵܐ ܒܘܼܝܵܢܵܐ", "ܕܠܵܐ ܦܪ݂ܲܫ ܙܲܒܼܢܵܐ ܐܲܟܿܣܵܗ̇ ܒܝܼܫܵܐ ܠܲܚܬܼܝܼܪܬܹܗ ܀", ":ܕܠܵܐ ܒܘܼܝܵܢܵܐ ܚܵܪ̣ ܒܹܗ ܒܙܲܒܼܢܵܐ ܕܟܲܗܝܼܢܘܼܬܹܗ", "ܘܲܕܼܠܵܐ ܒܛܲܟܼܣܵܐ ܒܣܲܪܬܹܗ ܢܲܦܫܹܗ ܒܝܘܿܡ ܫܘܼܢܵܩܵܐ ܀", ":ܒܝܘܿܡ ܫܘܼܢܵܩܹܗ ܡܸܬܟܲܫܲܦ ܗ̄ܘ̣ܵܐ ܚܲܣܝܼܪ ܗܵܘܢܵܐ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܲܥܒܲܪ ܙܲܒܼܢܵܐ ܕܲܬܼܘܵܬܼ ܢܲܦܫܵܐ ܀", ":ܒܢܲܦܫܹܗ ܐܲܛܥܝܼ ܛܵܥܝܵܐ ܕܲܛܥܵܐ ܒܟܼܠܗܘܿܢ ܚܲܝܪ̈ܵܗܝ", "ܟܲܕܼ ܣܵܒܲ݁ܪ ܗ̄ܘ̣ܵܐ ܕܩܵܐܹ̇ܡ ܗ̄ܘ̣ܵܐ ܠܹܗ ܦܝܵܣܵܐ ܕܡܸܠܹ̈ܐ ܀", ":ܦܝܵܣܵܐ ܕܡܸܠܹ̈ܐ ܨܒܼܵܐ ܕܲܡܪܲܟܸܿܒܼ ܠܵܐ ܝܵܕܲܘܿܥܵܐ", "ܘܫܲܪܝܼ ܕܲܢܦܝܼܣ ܦܝܵܣܵܐ ܕܒܲܛܝܼܠ ܡ̣ܢ ܝܘܼܬܼܪ̈ܵܢܹܐ ܀", ":ܐܵܒܼܝ ܐܲܒܼܪܵܗܵܡ ܩܪ̣ܵܐ ܗܸܕܼܝܘܿܛܵܐ ܠܘܵܬܼ ܐܲܒܼܪܵܗܵܡ", "ܘܲܥܢ̣ܵܝܗܝ ܐܲܒܼܪܵܡ ܩܵܠܵܐ ܕܡܲܟܸܿܣ ܠܗܸܕܼܝܘܿܛܝܼܬܹܗ ܀", ":ܩܛܝܼܪܵܐ ܕܚܲܫܵܐ ܥܨܵܝܗܝ ܠܲܚܬܼܝܼܪܵܐ ܟܲܕܼ ܠܵܐ ܨܵܒܹ̇ܐ", "ܘܐܸܡ݂ܲܪ ܡܸܠܬܼܵܐ ܕܪܲܚܝܼܩܵܐ ܗ̄ܘ̣ܵܬܼ ܡ̣ܢ ܣܘܼܥܪ݁ܵܢܹܐ ܀", ":ܐܲܒܼܘܼܗܝ ܟܲܢܝܹܗ ܠܐܲܒܼܪܵܡ ܟܹܐܢܵܐ ܥܵܘ̇ܠ ܟܠܹܗ", "ܘܠܵܐ ܚܵܪ̣ ܫܲܦܝܼܪ ܠܡܸܦܪܲܫ ܥܵܘ̣ܠܵܐ ܡ̣ܢ ܟܹܢܘܼܬܼܵܐ ܀", ":ܒܲܪ ܐܲܒܼܪܵܗܵܡ ܟܲܢܝܼ ܢܲܦܫܹܗ ܒܪܵܐ ܕܲܚܛܝܼܬܼܵܐ", "ܟܲܕܼ ܣܵܒܲ݁ܪ ܗ̄ܘ̣ܵܐ ܕܡܲܛܥܸܐ ܒܐܲܒܼܪܵܡ ܘܡ̇ܪܹܗ ܕܐܲܒܼܪܵܡ ܀", ":ܐ̄ܚܝܵܢܘܼܬܼ ܛܘܿܗܡ̇ܐ ܕܒܹܝܬܼ ܐܲܒܼܪܵܗܵܡ ܥܗ݂ܲܕܼ ܚܸܪܝܵܝܵܐ", "ܘܠܵܐ ܐܸܬܼܪܲܥܝܼ ܒܢܘܼܟܼܪܵܝ ܛܘܿܗܡ̇ܐ ܠܒܼܝܼܫܘܼܬܼ ܝܲܨܪܵܐ ܀", ":ܒܝܼܫܘܼܬܼ ܝܲܨܪܹܗ ܥܒ݂ܲܕܼܬܹܗ ܣܲܢܝܵܐ ܠܘܵܬܼ ܐܲܒܼܪܵܗܵܡ", "ܘܲܫܡܲܥ ܡܸܠܬܼܵܐ ܕܡܲܠܝܵܐ ܓܘܼܢܚܵܐ ܘܲܦܣܵܩ ܣܲܒܼܪܵܐ ܀", ":ܥܲܠ ܐܲܒܼܵܪܵܗܵܡ ܬܟܼܝܼܠ ܗ̄ܘ̣ܵܐ ܚܬܝܼܪܵܐ ܒܲܪ ܐܲܒܼܪܵܗܵܡ", "ܥܲܠ ܗܵܝ̇ ܐܲܣܓܿܝܼ ܩܪ̣ܵܝܗܝ ܠܐܲܒܼܪܵܗܵܡ ܕܢܹܐܬܸܐ ܢܥܲܕܿܪܹܗ ܀", ":ܒܥܘܼܒܹܿܗ ܕܐܲܒܼܪܵܡ ܚܙ̣ܵܝܗܝ ܚܲܪܡ̇ܢܵܐ ܠܗܵܘ̇ ܡܸܣܟܹܿܢܵܐ", "ܘܲܒܼܥ̣ܵܐ ܘܐܲܦܝܼܣ ܕܢܸܚܘܿܬܼ ܢܲܪܘܲܚ ܠܐܲܠܝܼܨܘܬܹܗ ܀", ":ܫܲܕܲܪ ܨܨܹܐܕܲܝ ܠܐܵܚܝ ܠܵܥܵܙܵܪ ܐܸܡ݂ܲܪ ܠܐܲܒܼܪܵܡ", "ܘܠܵܐ ܐܸܬܼܟܲܚܲܕܼ ܠܡܸܩܪܵܐ ܫܡܵܗܹ̈ܐ ܕܢܘܼܟܼܪܵܝܝܼܢ ܠܹܗ ܀", ":ܢܘܼܟܼܪܵܝܝܼܢ ܗ̄ܘ̣ܵܘ ܠܒܼܝܼܫܘܼܬܼ ܝܲܨܪܵܐ ܫܡܵܗܹ̈ܐ ܕܲܩ̣ܪܵܐ", "ܘܛܵܒܼ ܢܘܼܟܼܪܵܝ ܗ̄ܘ̣ܵܐ ܫܸܡ ܣܘܼܥܪ̈ܵܢܵܘܗܝ ܠܲܥܒܼܵܕܲܝ̈ܗܘܿܢ ܀", ":ܝܲܨܪܹܗ ܐܲܠܫܹܗ ܠܗܵܘ̇ ܝܲܨܪܵܐ ܡܲܪܝܼܪ ܝܲܨܪܵܐ", "ܘܲܒܼܥ̣ܵܐ ܕܲܢܬܝܼܚ ܩܲܫܝܟܼܘܼ ܢܸܓܼܕܵܘ̈ܗܝ ܒܫܸܡ ܐܲܒܼܪܵܗܵܡ ܀", ":ܫܲܠܗܹܒܹܝܼܬܼܵܐ ܕܠܵܐ ܡܸܬܼܚܲܙܝܵܐ ܫܚܲܩܬܹܗ ܣܲܓܿܝܼ", "ܘܲܩܪ̣ܵܡ ܕܢܲܪܘܲܚ ܪ̈ܲܚܡܹܐ ܥܲܠ ܝܲܩܕܵܢܹܗ ܀", ":ܡܲܝܵ̈ܐ ܕܪ̈ܲܚܡܹܐ ܫܐܸ݂ܠ ܗ̄ܘ̣ܵܐ ܚܲܪܡ̇ܐ ܒܝܲܕܼ ܠܵܘܙܵܪ", "ܕܢܲܩܠ ܝܘܼܩܪܵܐ ܕܫܲܠܗܹܒܼܝܼܬܼܵܐ ܡ̣ܢ ܠܸܫܵܢܹܗ ܀", ":ܪܹܫ ܠܸܫܵܢܹܗ ܡܸܫܬܲܢܲܩ ܗ̄ܘ̣ܵܐ ܛܵܒܼ ܡ̣ܢ ܟܠܹܗ", "ܗܵܘ̇ ܕܲܥܒܼܝܼܕܼ ܗ̄ܘ̣ܵܐ ܣܢܹܐܓܼܪܵܐ ܕܡܸܠܹ̈ܐ ܕܠܘܼܩܒܲܠ ܩܘܼܫܬܵܐ ܀", ":ܠܘܼܩܒܲܠ ܩܘܼܫܬܵܐ ܡܸܬܼܟܲܬܲܫ ܗ̄ܘ̣ܵܐ ܟܬܼܝܼܫ ܪܸܥܝܵܢܵܐ", "ܐܵܦ ܗܘ̤ ܩܘܼܫܬܵܐ ܐܲܚܕܹܿܗ ܠܬܲܪܥܵܐ ܒܐܲܦܲܝ̈ ܡܸܠܵܘ̈ܗܝ ܀", ":ܠܵܐ ܨܒܼܵܐ ܩܘܼܫܬܵܐ ܕܲܢܦܝܼܣ ܠܐܲܒܼܪܵܡ ܕܲܢܚܘܼܢ ܠܲܒܼܪܹܗ", "ܐܵܦ ܐܲܒܼܪܵܗܵܡ ܥܢ̣ܵܝܗܝ ܦܸܬܼܓܼܵܡܵܐ ܕܲܦܣܵܩ ܣܲܒܼܪܵܐ ܀", ":ܥܗܲܕܼ ܒܹܪܝ ܐܸܡ݂ܲܪ ܐܲܒܼܪܵܐ ܠܲܒܼܪܹܗ ܕܠܵܐ ܐܲܒܼܪܵܗܵܡ", "ܕܦܲܣ݂ܩܹܗ ܠܪܲܗܛܵܐ ܕܝܘܿܡ ܛܵܒܼܵܬܼ̈ܟ ܝܵܘܡ̇ܐ ܕܕܼܝܼܢܵܐ ܀", ":ܛܵܒܼ ܐܸܬܼܒܲܣܲܡܬܿ ܒܗܵܘ̇ ܒܘܼܣܵܡܵܐ ܦܲܓܼܪܵܢܵܝܵܐ", "ܦܘܿܩ ܘܐܸܫܬܲܢܲܩ ܠܦܘܼܬܼ ܗܵܘ̇ ܙܲܒܼܪܵܐ ܕܲܪ̈ܓܼܓܼܵܬܼܵܟ ܀", ":ܥܗܲܕܼ ܗܵܘ̇ ܙܲܒܼܪܵܐ ܕܲܣܒܼܝܼܣܝܼܢ ܗ̄ܘ̣ܵܘ ܙܢܲܝ̈ ܛܵܒܼܵܬܼ̈ܟ", "ܦܲܚܸܡ ܫܲܦܝܼܪ ܠܦܘܼܬܼ ܦܘܼܪܥܵܢܵܐ ܕܐܸܣܬܲܩܒܲܠ ܠܵܟ ܀", ":ܕܘܼܢ ܟܹܐܢܵܐܝܼܬܼ ܕܟܹܐܝܢ ܒܘܼܚܪܵܢܵܐ ܕܒܲܚܪܹܗ ܠܙܹܐܦܵܟ", "ܘܚܲܟܿܝܼܡܵܐܝܼܬܼ ܝܲܗ̣̄ܒ ܠܵܟ ܐܲܓܼܪܵܐ ܕܫܵܘܹ̇ܐ ܠܥ̣ܡܠܵܟ ܀", ":ܪܲܒܿ ܕܲܝܵܢܹ̈ܐ ܦܲܣܒܹܗ ܠܕܼܝܼܢܵܐ ܕܥܲܡ ܒܝܼܫܘܼܬܼܵܟ", "ܘܠܵܐ ܐ̄ܢܵܫ ܡܲܡܪܲܚ ܠܡܸܗܦܲܟ ܡܸܠܬܼܵܐ ܕܲܓܼܙܵܪ ܕܝܼܢܹܗ ܀", ":ܒܲܓܼܙܵܪ ܕܝܼܢܹܗ ܬܲܚܸܡ ܘܲܟܼܠܵܢ ܡ̣ܢ ܥܸܢܝܵܢܵܟ", "ܘܠܵܐ ܐ̄ܢܵܫ ܡܸܢܲܢ ܡܸܫܟܲܚ ܕܢܸܚܘܿܬܼ ܠܐܲܝܟܵܐ ܕܐܝܼܬܿܝܟ ܀", ":ܗܵܘܬܼܵܐ ܪܲܒܿܬܼܵܐ ܐܝܼܬܼ ܒܲܡܨܲܥܬܼܵܐ ܒܹܝܬܼ ܠܲܢ ܘܲܠܟܼܘܿܢ", "ܘܠܲܝܬܿ ܒܲܥܒܼܝܼ̈ܕܹܐ ܕܲܡܨܸܐ ܥܵܒܲ݁ܪ ܒܥܸܒܼܪܵܐ ܕܲܥܠܹܝܗ̇ ܀", "ܗܵܠܹܝܢ ܬܲܪܓܸܿܡ ܗܘ̤ ܐܲܒܼܪܵܗܵܡ ܠܵܘ ܒܲܥܒܼܵܕܼܵܐ:", "ܐܸܠܵܐ ܒܡܸܠܹ̈ܐ ܠܦܘܼܬܼ ܪܸܥܝܵܢܵܐ ܕܐܸܬܼܡܲܠܲܠ ܒܹܗ ܀", "ܠܦܝܘܼܬܼ ܪܸܥܝܵܢܵܐ ܬܲܪܓܸܿܡ ܐܲܒܼܪܵܐ ܟܲܕܼ ܠܵܐ ܬܲܪܓܸܿܡ.", "ܘܲܠܦܘܼܬ ܡܸܠܹ̈ܐ ܫ̣ܡܲܥ ܥܲܬܿܝܼܪܵܐ ܗܵܘ̇ ܡ̇ܐ ܕܲܫܡܲܥ ܀", ":ܫܸܡܥܵܐ ܕܚܝܼܠܵܐ ܫܡ݂ܲܥ ܥܲܬܿܝܼܪܵܐ ܡ̣ܢ ܐܲܒܼܪܵܗܵܡ", "ܘܫܲܪܝܼ ܡܪܲܟܸܿܒܼ ܦܘܼܪ̈ܣܹܐ ܐ̄ܚܪ̈ܵܢܹܐ ܕܕܲܡ ܢܸܬܼܦܲܠܲܛ ܀", ":ܦܘܼܪ̈ܣܹܐ ܐ̄ܚܪ̈ܵܢܹܐ ܪܲܟܸܿܒܼ ܛܵܥܝܵܐ ܠܦܘܼܬܼ ܪܸܥܝܵܢܹܗ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܐܲܚܝܼܕܼ ܬܲܪܥܵܐ ܒܐܲܦܲܝ̈ ܦܘܼܪ̈ܣܵܘܗܝ ܀", ":ܒܥܸܠܬܼܵܐ ܕܐܲܚܵܘ̈ܗܝ ܣܵܓܼܵܗ̇ ܠܥܸܠܬܼܵܐ ܕܦܲܟܿܝܼܗܘܼܬܹܗ", "ܘܲܦܢ̣ܵܐ ܕܲܢܦܝܼܣ ܦܝܵܣܵܐ ܕܲܡܠܸܐ ܕܲܓܵܠܘܼܬܼܵܐ ܀", ":ܚܲܡܫܵܐ ܐܲܚܝܼ̈ܢ ܐܸܡ݂ܲܪ ܕܐܝܼܬܼ ܠܹܗ ܠܠܵܐ ܪܲܚܡܵܢܵܐ", "ܘܲܡܚܵܘܸܐ ܗ̄ܘ̣ܵܐ ܕܝܲܨܝܼܦ ܣܲܓܼܝܼ ܕܪܸܚܡܲܬܼ ܐܲܚܵܘ̈ܗܝ ܀", ":ܕܲܓܵܠܵܐܝܼܬܼ ܐܸܡ݂ܲܪ ܕܐܝܼܬܼ ܠܹܗ ܐܲܚܹ̈ܐ ܚܲܡܫܵܐ", "ܒܲܕܼܠܵܐ ܩܢܸܐ ܗ̄ܘ̣ܵܐ ܢܝܼܫܵܐ ܕܬܼܵܒܲܥ ܪܸܚܡܲܬܼ ܐܲܚܹ̈ܐ ܀", ":ܡܸܛܠ ܐܲܚܵܘ̈ܗܝ ܡܦܝܼܣ ܗ̄ܘ̣ܵܐ ܠܐܲܒܼܪܵܡ ܠܵܐ ܒܲܪ ܐܲܒܼܪܵܡ", "ܕܐ̄ܢܵܫ ܡ̣ܢ ܡܝܼܬܹ̈ܐ ܢܹܐܙܲܠ ܢܲܟܼܪܸܙ ܬܒܲܥܬܼܵܐ ܕܕܝܼܢܵܐ ܀", ":ܠܵܐ ܐ̄ܢܵܫ ܝܵ̇ܕܲܥ ܬܒܲܥܬܼܵܐ ܕܕܝܼܢܵܐ ܕܐܸܬܿܬܲܚܕܲܬܼ ܒܹܗ", "ܘܐܵܠܨܵܐ ܕܢܹܐܙܲܠ ܐ̄ܢܵܫ ܡ̣ܢ ܡܝܼܬܹ̈ܐ ܢܣܲܗܸܕܼ ܚܲܝܹ̈ܐ ܀", ":ܣܵܗ̈ܕܹܿܐ ܒܵܥܹ̇ܝܢ ܠܵܐ ܝܵܕܲܘܿܥܹ̈ܐ ܕܗܵܠܹܝܢ ܕܲܬܼܢܵܢ", "ܕܕܲܠܡܵܐ ܢܹܐܬܼܘܿܢ ܠܗܵܢ ܫܘܼܢܵܩܵܐ ܕܲܪܡܸܐ ܐ̄ܢܵܐ ܒܹܗ ܀", ":ܐܵܪܵܐ ܚܲܪܡ̇ܐ ܐܸܡܲܬܼܝ ܘܐܲܝܵܟܵܐ ܗ̤ܘܲܝܬܼ ܪܲܚܡܵܢܵܐ", "ܕܗܵܐ ܝܲܨܝܼܦ ܐܲܢ̄ܬܿ ܕܬܸܟܼܠܸܐ ܐ̄ܢܵܫܵܐ ܡ̣ܢ ܫܘܼܢܵܩܵܐ ܀", ":ܐܵܪܵܐ ܒܬܲܪܥܵܟ ܫܕܹܐ ܗ̄ܘ̣ܵܐ ܘܲܒܼܣܸܐ ܚܲܕܼ ܡܸܣܟܹܿܢܵܐ", "ܘܠܵܐ ܝܲܝܼܢ ܝܲܨܪܵܟ ܠܗܵܘ̇ ܡܘܼܟܵܟܼܵܐ ܕܲܪܡܸܐ ܗ̄ܘ̣ܵܐ ܒܹܗ ܀", ":ܐܸܡܲܬܼܝ ܒܝܼܫܵܐ ܚܵܘܝܼܬܿ ܚܘܼܒܵܟ ܨܹܝܕܼ ܕܡܥܵܩܝܼܢ", "ܕܢܲܫܲܪ ܗܵܫܵܐ ܕܠܵܐ ܪܵܓܵܐ ܠܵܟ ܒܐܲܒܼܕܵܢ ܐ̄ܢܵܫܵܐ ܀", ":ܐ̄̇ܣܟܹܿܝܡ ܚܵܘܣܵܐ ܕܥܲܠ ܒܲܪܢܵܫܵܐ ܪܲܟܸܿܒܼ ܚܲܣܡ̇ܐ", "ܘܐܲܦܝܼܣ ܘܲܒܼܥ̣ܵܐ ܘܲܗ̤ܘܲܝ̈ ܡܸܠܵܘ̈ܗܝ ܝܲܬܿܝܼܪ̈ܵܬܼܵܐ ܀", ":ܡ̣ܢ ܝܲܬܿܝܼܪܘܼ ܗܘ̤ܵܐ ܕܘܼܟܵܒܼܵܐ ܕܦܘܼܪ̈ܣܹܐ ܕܐܵܘܠܸܕܼ", "ܒܕܲܫܡܲܥ ܡܸܠܬܼܵܐ ܕܣܲܬܿܪܲܬ̤ ܪܵܘܡ̇ܐ ܕܡܸܠܹ̈ܐ ܕܲܒܼܢܵܐ ܀", ":ܡܸܠܬܼܵܐ ܕܓܼܘܼܢܚܵܐ ܘܕܸܦܣܵܩ ܣܲܒܼܪܵܐ ܫܡ݂ܲܥ ܒܲܪ ܐܲܒܼܪܡ", "ܒܗܵܝ̇ ܕܐܸܡ݂ܲܪ ܠܹܗ ܕܐܝܼܬܼ ܗ̄ܘ̣ ܡܲܝ̈ܵܐ ܢܦܝܼܣܘܼܢ ܐܸܢܘܿܢ ܀", ":ܐܝܼܬܼ ܠܲܡ ܬܲܡ̇ܢ ܡܘܼܫܹܐ ܪܲܒܵܐ ܘܲܟܼܢܵܘܵܬܹ̈ܗ", "ܢܲܠܦܘܼܢ ܐܸܢܘܿܢ ܕܡ̇ܢܵܐ ܚܵܫܲ̇ܚ ܬܲܡ̇ܢ ܘܲܬܼܢܵܢ ܀", ":ܣܵܦܹ̇ܩ ܡܘܼܫܹܐ ܘܡܸܠܲܬܼ ܚܲܒܼܪ̈ܵܘܗܝ ܠܝܘܼܠܦܵܢ ܐ̄ܢܵܫܵܐ", "ܘܠܵܐ ܡܸܬܼܒܲܥܝܵܐ ܕܐ̄ܢܵܫ ܡ̣ܢ ܡܝܼ̈ܬܹܗ ܢܸܦܠܸܐ ܠܚܲܝܹ̈ܐ ܀", ":ܠܵܐ ܡܨܹܝܢ ܡܝܼ̈ܬܹܐ ܬܦܝܼܣܘܼܢ ܚܲܝܹ̈ܐ ܐܲܝܟ ܕܲܠܚܲܝܹ̈ܐ", "ܘܠܵܐ ܬܘܼܒܼ ܚܲܝܹ̈ܐ ܢܨܘܼܬܼܘܼܢ ܫܸܡܥܵܐ ܡ̣ܢ ܠܵܐ ܚܲܝܹ̈ܐ ܀", ":ܣܝܵܓܼܵܐ ܪܲܒܵܐ ܣܝܼܓܼ ܒܐܲܦܲܝ̈ܗܘܿܢ ܕܐܲܝܠܹܝܢ ܕܲܥܢܲܕܼܘ", "ܘܠܵܐ ܐ̄ܢܵܫ ܡܸܢܗܘܿܢ ܡܨܼܐ ܬܵܪܲܥ ܠܵܗ̇ ܠܚܲܣܝܼܢܘܼܬܹܗ ܀", ":ܚܲܣܝܼܢ ܫܘܼܪܵܐ ܕܲܒܼܢ̣ܵܐ ܡ̇ܘܬܵܐ ܒܐܲܦܲܝ̈ ܡܝܼܬܹ̈ܐ", "ܘܡ̇ܢ ܠܵܐܹ̇ܐ ܐܲܢ̄ܬܿ ܒܡܸܕܹܿܡ ܕܲܥܣܸܩ ܦܝܵܣܵܐ ܕܲܥܠܵܘܗܝ ܀", ":ܦܣܵܝܵܐ ܕܠܵܐ ܦܝܵܣ ܗܘ̤ܵܬܼ ܒܵܥܘܼܬܹܗ ܕܗܵܘ̇ ܥܲܬܿܝܼܪܵܐ", "ܘܲܓܼܡܲܪ ܡܸܠܵܘ̈ܗܝ ܘܠܵܐ ܓܼܡܲܪܘ ܢܸܓܼ̈ܕܹܿܐ ܕܲܓܼܙܵܪ ܕܝܼܢܹܗ ܀", ":ܕܝܼܢܵܐ ܥܦܝܼܦܵܐ ܐܸܬܿܬܵܘܣܲܦ ܠܹܗ ܒܫܘܼܠܵܡ ܡܸܠܵܘ̈ܗܝ", "ܘܲܫܬܸ̣ܩ ܒܲܫܝܘܿܠ ܐܲܝܟܵܐ ܕܡܲܡܠܸܟ ܫܸܠܝܵܐ ܘܫܸܬܼܩܵܐ ܀", ":ܗܵܫܵܐ ܕܲܫܠܝܼ ܩܵܠ ܥܲܬܿܝܼܪܵܐ ܘܲܦܝܵܣ ܡܸܠܵܘ̈ܗܝ", "ܬܵܘ ܢܸܬܼܩܲܪܲܒܼ ܨܹܝܕܼ ܣܘܼܟܵܠܵܐ ܕܲܟܼܣܸܐ ܒܫܲܪܒܹܿܗ ܀", ":ܣܘܼܟܵܠ ܡܸܠܹ̈ܐ ܟܣܸܐ ܒܲܒܼܥܵܬܼܵܐ ܕܡܸܠܹ̈ܐ ܕܲܥܠܵܘܗܝ", "ܘܐܸܠܵܐ ܒܡܸܠܹ̈ܐ ܠܵܐ ܡܸܬܓܲܠܝܵܐ ܬܲܚܦܝܼܬܼ ܡܸܠܹ̈ܐ ܀", ":ܡܸܠܹ̈ܐ ܦܪ̈ܝܼܣܵܢ ܥܲܠ ܬܲܫܥܝܼܬܹܗ ܕܡܲܣܓܸܿܐ ܡܸܠܹ̈ܐ", "ܢܵܘܫܸܛ ܡܸܠܹ̈ܐ ܘܲܢܪܝܼܡ ܢܲܚܬܵܐ ܕܒܲܐܦܲܝ̈ ܡܸܠܹ̈ܐ ܀", ":ܡܸܠܵܘ̈ܗܝ ܫܲܚ̈ܩܵܢܝ ܡ̣ܢ ܫܘܼܪܵܝܵܐ ܕܬܲܫܥܝܼܬܼ ܡܸܠܵܘ̈ܗܝ", "ܕܐܸܕܲܥ ܘܐܵܘܕܲܥ ܕܡ̇ܢܲܐ ܗ̄ܝܼ ܥܸܠܬܼܵܐ ܕܪܘܼܟܵܒܼ ܡܸܠܵܘ̈ܗܝ ܀", ":ܥܸܠܬܹܗ ܗܵܕܲܐ ܗ̄ܝܼ ܕܝܘܼܠܦܵܢ ܐ̄ܢܵܫܵܐ ܟܣܸܐ ܒܵܗ̇ ܒܥܸܠܬܹܗ", "ܘܠܵܐ ܡܸܬܼܒܲܥܝܵܐ ܥܸܠܬܼܵܐ ܐ̄ܚܪܹܬܼܵܐ ܕܬܼܵܘܕܲܥ ܥܸܠܬܹܗ ܀", ":ܠܝܘܼܠܦܵܢ ܐ̄ܢܵܫܵܐ ܟܬܼܝܼܒܼ ܦܘܼܢܵܒܹܗ ܐܵܦ ܫܘܼܢܵܩܹܗ", "ܕܢܹܐܠܦܘܼܢ ܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܲܬܼܪܹܝܢ ܥܵܠܡܹ̈ܐ ܀", ":ܥܵܠܡܵܐ ܘܥܵܠܡܵܐ ܚܵܘܝܲܢܝ ܡܲܬܼܠܵܐ ܕܲܬܪܹܝܢ ܐ̄ܢܵܫܵܐ", "ܚܲܕܼ ܥܲܬܿܝܼܪܵܐ ܘܚܲܕܼ ܡܸܣܟܹܿܢܵܐ ܫܪܵܪܵܐ ܘܛܘܩܣܵܐ ܀", ":ܫܪܵܪܵܐ ܘܛܘܼܩܣܵܐ ܕܲܬܼܪܹܝܢ ܥܵܠܡܹ̈ܐ ܟܣܸܐ ܒܲܬܼܪ̈ܲܝܗܘܿܢ", "ܘܲܨܥܝܼܪ݁ܵܬܼܵܐ ܘܲܫܒܼܝܼ̈ܚܵܢܬܼܵܐ ܕܗܵܢܵܐ ܥܵܠܡܵܐ ܀", ":ܥܵܠܡܵܐ ܕܙܲܒܼܢܵܐ ܡܲܟܼܪܸܙ ܙܲܒܼܢܹܗ ܕܗܵܘ̇ ܥܲܬܿܝܼܪܵܐ", "ܘܥܵܠܡܵܐܠܐ ܕܲܥܬܼܝܼܕܼ ܡܚܵܘܸܐ ܥܲܡܠܹܗ ܕܗܵܘ̇ ܡܸܣܟܹܿܢܵܐ ܀", ":ܒܡܸܣܟܹܿܢܘܼܬܼܵܐ ܕܲܒܼܗܵܢ ܥܵܠܡܵܐ ܡܬܼܝܼܠ ܗ̄ܘ̣ ܥܵܠܡܵܐ", "ܘܥܘܼܬܼܪܹܗ ܕܗܵܢܵܐ ܒܡܸܣܟܹܿܢܘܼܬܹܗ ܕܗܵܘ̇ ܕܲܠܥܵܠܲܡ ܀", ":ܕܡܸܣܟܹܿܝܢ ܗܵܪܟܵܐ ܕܠܵܐ ܩܘܼܛܵܥܵܐ ܠܗܲܠ ܥܲܬܿܝܼܪܵܐ ܗ̄ܘ̣", "ܘܕܲܩܢܸܐ ܥܘܼܬܼܪܵܐ ܘܪܵܡ̇ܐ ܪܘܼܚܹܗ ܠܗܲܠ ܡܸܣܟܹܿܢܵܐ ܗ̄ܘ̣ ܀", ":ܕܡ̇ܘܒܸܿܕܼ ܢܲܦܫܹܗ ܐܲܝܟ ܡ̇ܐ ܕܲܟܼܬܼܝܼܒܼ ܫܟܼܝܼܚ ܗ̄ܘ̣ ܬܲܡ̇ܢ", "ܘܲܕܡܸܫܟܲܚ ܠܵܗ̇ ܒܗܵܢ ܬܘܼܩܵܢܵܐ ܒܗܵܘ̇ ܕܐܲܒܿܝܼܕܼܵܐ ܗ̄ܘ̣ ܀", ":ܫܟܼܵܚܬܵܐ ܪܲܒܿܬܼܵܐ ܩܢܸܐ ܗ̄ܘ̣ܵܐ ܒܐܲܪܥܵܐ ܗܵܘ̇ ܥܲܬܿܝܼܪܵܐ", "ܘܲܒܼܝܘܿܡ ܡ̇ܘܬܹܿܗ ܛܠܸ݂ܩ ܛܵܒܼܵܬܼܵܐ ܘܝܼܪܸܬܼ ܘܵܝܵܐ ܀", ":ܚܲܣܝܼܪ ܡ̣ܢ ܟܠ ܡܸܫܬܿܡܲܗ ܗ̄ܘ̣ܵܐ ܗܵܘ̇ ܠܵܥܵܙܪ", "ܘܲܒܼܗܵܘ̇ ܥܵܠܡܵܐ ܩܢܸܐ ܛܵܝܒܼܵܬܼܵܐ ܕܠܵܐ ܡܸܫܬܲܪ̈ܝܵܢ ܀܆", ":ܛܘܼܒܹ̈ܐ ܕܠܵܐ ܚܒܼܵܠ ܛܲܝܸܒܼ ܩܘܼܕܼܡ̇ܘܗܝ ܚܒܼܵܠܵܐ ܕܦܲܓܼܪܹܗ", "ܘܥܘܼܬܼܪܵܐ ܕܠܵܟ ܣܵܟ ܢܒ݂ܲܥ ܡ̣ܢ ܥܘܼܡܩܵܐ ܕܡܸܣܟܹܿܢܘܼܬܹܗ ܀", ":ܘܵܝܵܐ ܥܦܝܼܦܵܐ ܥܲܦ̣ܘ ܠܹܗ ܨܸܒܼܬܵܘ̈ܗܝ ܠܲܠܒܼܘܼܫ ܒܘܼܨܵܐ", "ܕܡ̣ܢ ܦܘܼܢܵܩܵܘ̈ܗܝ ܩܢ̣ܵܐ ܦܘܼܢܵܩܵܐ ܕܫܲܠܗܹܒܼܝܼܬܼܵܐ ܀", ":ܕܲܠܩܘܼܒܼܠܵܐܝܼܬܼ ܓܕܲܫ̣ܘ ܣܘܼܥܪ̈ܵܢܹܐ ܠܲܝܬܼܪܹܝܢ ܐ̄ܢܵܫܵܐ", "ܘܛܵܟ ܠܵܘ ܠܲܬܼܪܹܝܢ ܐܸܠܵܐ ܠܟܼܠܢܵܫ ܕܕܼܵܡܹ̇ܐ ܠܗܵܠܹܝܢ ܀", ":ܗܵܠܹܝܢ ܓܵܕܼ̈ܫܵܢ ܠܩܲܢ̈ܝܲܝ ܥܘܼܬܼܪܵܐ ܘܡܸܣܟܹܿܢܘܼܬܼܵܐ", "ܘܲܥܦܝܼܦܵܐܝܼܬܼ ܡܩܲܒܿܠܝܼܢ ܐܲܓܼܪܵܐ ܕܣܘܼܥܪ̈ܵܢܲܝܗܘܿܢ ܀", ":ܕܥܲܬܿܝܼܪ ܘܲܚܪܸܡ ܥܦܝܼܦ ܫܘܼܢܵܩܹܗ ܐܲܝܟ ܥܲܬܿܝܼܪܵܐ", "ܘܕܲܨܪܝܼܟ ܘܲܥܡܝܼܠ ܫܦܝܼܥ ܒܘܼܣܵܡܹܗ ܐܲܝܟ ܡܸܣܟܹܿܢܵܐ ܀", ":ܠܡܸܣܟܹܿܢܘܼܬܼܵܐ ܡܠܲܒܸܿܒ ܫܲܪܒܹܿܗ ܕܗܵܘܚ ܡܸܣܟܹܿܢܵܐ", "ܘܪܲܒܿܘܼܬܼ ܥܘܼܬܼܪܵܐ ܡܩܲܦܲ ܕܝܼܢܹܗ ܕܗܵܘ̇ ܥܲܬܿܝܼܪܵܐ ܀", ":ܗܵܝ̇ ܒܲܪ̄ܬܼ ܩܵܠܵܐ ܕܲܫ̣ܡܲܥ ܚܲܡ̇ܐ ܡ̣ܢ ܐܲܒܼܪܵܗܵܡ", "ܠܵܗ̇ ܗ̄ܘ̣ ܫܵܡ̇ܥܝܼܢ ܩܲܢ̈ܝܲܝ ܥܘܼܬܼܪܵܐ ܕܚܲܪܡܝܼܢ ܗܵܟܲܢ ܀", ":ܒܲܠܡܹܐܝܢ ܫܲܝܢܵܐ ܕܢܵܚ̣ ܠܵܥܵܙܵܪ ܡ̣ܢ ܛܘܼܪ̈ܵܦܵܘܗܝ", "ܒܹܗ ܡܬܿܬܿܢܝܼܚܝܼܢ ܛܥܝܼܢܲܝ̈ ܝܘܼܩܪܵܐ ܕܲܥܡܝܼ̈ܠܠܵܬܼܵܐ ܀", ":ܠܥܲܡܠܹ̈ܐ ܠܐܲܝܵܐ ܐܲܢܝܼܚ ܡ̇ܪܲܢ ܒܝܲܕܼ ܠܵܥܵܙܵܪ", "ܘܲܠܚܲܪܡܘܼܬܼܵܐ ܕܠ̣ܵܐ ܡ̣ܢ ܪܲܗܛܵܗ̇ ܒܫܸܡ ܥܲܬܿܝܼܪܵܐ ܀", ":ܠܥܘܼܬܼܪܵܐ ܦܲܪܣܝܼ ܡ̇ܐ ܕܠܵܘ̇ܝܵܐ ܠܹܗ ܚܲܪܡ̇ܢܘܼܬܼܵܐ", "ܘܠܲܨܪܝܼܟܼܘܼܬܼܵܐ ܕܠܵܐ ܩܘܼܛܵܥܵܐ ܓܕܲܠ ܩܘܼܠܵܣܹ̈ܐ ܀", ":ܚܲܪܡ̇ܢܘܼܬܼܵܐ ܗ̄ܝܼ ܕܦܵܫܲܬ̤ ܒܲܫܝܘܿܠ ܒܫܘܼܢܵܩ ܢܘܼܪܵܐ", "ܘܡܸܣܟܹܿܢܘܼܬܼܵܐ ܗ̄ܝܼ ܕܣܸܠܩܲܬ̤ ܢܵܚܲܬ̤ ܒܥܘܼܒܹܿܗ ܕܐܲܒܼܪܵܡ ܀", ":ܡܢܝܼܚ ܡܸܣܟܹܿܢܹ̈ܐ ܗܘܵܐ ܐܲܒܼܪܵܗܵܡ ܒܟܼܠ ܟܲܪ ܕܲܗܘ̤ܵܐ", "ܘܚܲܝܘܼܣܬܼܵܢܵܐ ܘܲܡܠܸܐ ܪ̈ܲܚܡܹܐ ܥܲܠ ܣܵܪ̈ܘܿܚܹܐ ܀", ":ܒܥܘܼܡܪܵܐ ܕܐܲܪܥܵܐ ܐܲܢܝܼܚ ܐ̄ܢܵܫܵܐ ܘܪ̈ܘܼܚܵܢܵܝܹܐ", "ܘܲܒܼܗܵܘ̇ ܕܲܠܥܸܠ ܠܟܼܠ ܕܲܡܥܵܩܝܼܢ ܒܝܲܕܼ ܠܵܥܵܙܵܪ ܀", ":ܒܲܣܕܼܘܿܡ ܐܲܦܝܼܣ ܕܐܸܢ ܐܝܼܬܼ ܟܹܐܢܹ̈ܐ ܢܦܘܼܫ ܠܘܼܚܵܡܵܐ", "ܘܲܠܥܲܬܼܝܼܪܵܐ ܠܵܐ ܡܨܸܐ ܚܵܐܹ̇ܢ ܠܐܲܠܝܼܨܘܼܬܹܗ ܀", ":ܠܵܐ ܠܲܡ ܡܲܨܝܵܐ ܕܢܸܥܒܲܪ ܨܹܐܕܲܝܟ ܥܢ̣ܵܝܗܝ ܠܐܲܠܝܼܨܵܐ", "ܘܗܵܕܹܐ ܕܪ̈ܲܚܡܹܐ ܗ̄ܝܼ ܘܠܵܘ ܕܲܬܼܒܲܥܬܼܵܐ ܕܠܵܐ ܚܵܘܣܵܢܵܐ ܀", ":ܠܵܐ ܗ̄ܘ̣ܵܐ ܬܒܲܥܬܼܵܐ ܕܠܵܐ ܚܵܘܣܵܢܵܐ ܬܲܒܼܥܹܗ ܠܚܲܪܡ̇ܐ", "ܐܸܠܵܐ ܕܝܼܢܵܐ ܡܠܸܐ ܟܹܐܢܘܼܬܼܵܐ ܘܗܲܝܡܵܢܘܼܬܼܵܐ ܀", ":ܠܵܘ ܒܘܼܣܵܡܵܐ ܕܡܲܣܲܒܼ ܒܐܲܦܹ̈ܿܐ ܝ̄ܪܸܬܼ ܡܸܣܟܹܿܢܵܐ", "ܐܸܠܵܐ ܐܲܓܼܪܵܐ ܕܫܵܘܹ̇ܐ ܠܥܲܡܠܹ̈ܐ ܕܟܲܫܝܼܪܘܼܬܹܗ ܀", ":ܫܵܘܹ̇ܝܢ ܗ̄ܘ̣ܵܘ ܓܹܝܪ ܠܗܵܠܹܝܢ ܕܲܓܼܕܲܫ ܬܪܹܝܢ ܕܲܟܼܬܼܝܼܒܼܝܼܢ", "ܘܠܵܐ ܐ̄ܢܵܫ ܝܵ̇ܕܲܥ ܕܢܸܒܼܚܘܿܪ ܕܝܼܢܵܐ ܐܲܝܟ ܕܲܝܵܢܗܘܿܢ ܀", ":ܟܹܐܝܢ ܗ̄ܘ̣ ܕܝܼܢܵܐ ܕܕܼܵܢ ܠܲܬܼܪ̈ܲܝܗܘܿܢ ܒܲܬܼܪܹܝܢ ܕܝܼܢܹ̈ܐ", "ܠܚܲܕܼ ܫܘܼܢܵܩܵܐ ܘܲܠܚܲܕܼ ܛܘܼܒܼܵܐ ܕܥܲܡ ܐܲܒܼܪܵܗܵܡ ܀", ":ܨܹܝܕܼ ܐܲܒܼܵܪܵܗܵܡ ܙܲܡܸܢ ܘܲܩ̣ܪܵܐ ܠܟܼܠ ܕܐܲܠܝܼܨܝܼܢ", "ܘܥܲܡ ܥܲܬܿܝܼܪܵܐ ܫܕܼܵܐ ܒܫܘܼܢܵܩܵܐ ܠܟܼܠ ܕܲܡܢܵܚܝܼܢ ܀", ":ܠܚܲܝܹ̈ܐ ܕܙܲܒܼܢܵܐ ܬܲܚܸܡ ܘܲܓܼܠ̣ܵܐ ܒܗܵܘ̇ ܕܲܡܢܵܚ ܗ̄ܘ̣ܵܐ", "ܘܚܘܼܡܣܵܢ ܢܲܦܫܵܐ ܐܲܩܢܝܼ ܠܟܼܠܢܵܫ ܒܗܵܘ̇ ܕܲܡܥܵܩ ܗ̄ܘ̣ܵܐ ܀", ":ܡܥܵܩܹ̈ܐ ܠܲܒܸܿܒܼ ܒܫܸܡ ܠܵܥܵܙܵܪ ܕܲܡܛܲܪܲܦ ܗ̄ܘ̣ܵܐ", "ܘܡܸܬܼܦܲܢܩܵܢܹ̈ܐ ܪܫܵܡ ܒܲܬܼܒܲܥܬܼܵܐ ܕܡܸܬܼܦܲܢܩܵܢܵܐ ܀", ":ܠܝܘܼܬܼܪܲܢ ܐ̄ܢܵܫܵܐ ܗ̤ܘܲܝ̈ ܟܠ ܕܲܗ̤ܘܲܝ̈ ܡ̣ܢ ܗܵܘ̇ ܕܲܗ̤ܘܲܝ̈", "ܘܚܲܟܿܝܼܡܵܐܝܼܬܼ ܪܲܟܸܿܒܼ ܐܸܢܹܝܢ ܐܲܝܟ ܕܲܒܼܓܲܙܵܐ ܀", ":ܣܲܬܲܪ ܐܸܢܹܝܢ ܠܲܣܬܼܝܼܪ̈ܵܬܹܗ ܗܵܠܹܝܢ ܕܲܗ̤ܘܲܝ̈", "ܘܐܲܠܸܦ ܐ̄ܢܵܫܵܐ ܕܢܸܒܼܥܘܿܢ ܐܸܢܹܝܢ ܚܘܼܒܵܢܵܐܝܼܬܼ ܀", ":ܢܘܼܪܵܐ ܕܚܘܼܒܹܿܗ ܐܲܪܡܝܼ ܒܐ̄ܢܵܫܵܐ ܪܵܚܹ̇ܡ ܐ̄ܢܵܫܵܐ", "ܘܚܵܘܝܼ ܐܸܢܘܿܢ ܕܲܢܚܵܘܘܿܢܵܝܗܝ ܠܕܸܠܩܵܐ ܕܢܘܼܗܪܹܗ ܀", ":ܐܘܼܡ̇ܢܵܐܝܼܬܼ ܐܸܨܛܲܢܲܥ ܗ̄ܘ̣ܵܐ ܠܚܹܝܠ ܝܘܼܠܦܵܢܹܗ", "ܕܢܸܗܘܸܐ ܡܣܲܬܲܬܼ ܒܙܵܘܥܲܝ̈ ܢܲܦܫܵܐ ܕܠܵܐ ܙܘܼܥܙܵܥܵܐ ܀", ":ܒܢܲܦܫܵܐ ܢܲܨܒܹܿܗ ܐܲܝܟ ܫܸܬܼܠܬܼܵܐ ܒܥܘܼܡܩܵܐ ܕܐܲܪܥܵܐ", "ܘܪܲܣ ܦܸܬܼܓܼܵܡܵܘ̈ܗܝ ܒܲܕܼܡܘܼܬܼ ܛܲܠܵܐ ܥܲܠ ܙܲܪ̈ܥܘܿܢܹܐ ܀", ":ܐܸܣܟܹܿܝܡ ܦܵܠܵܚܵܐ ܠܒܸ݂ܫ ܒܲܬܼܒܲܥܬܼܵܐ ܕܨܹܝܕܼ ܣܵܪ̈ܘܿܚܹܐ", "ܘܘܲܣܝܼ ܡܸܢܗܘܿܢ ܙܢܲܝ̈ ܒܝܼ̈ܫܵܬܼܵܐ ܐܲܝܟ ܫܵܒܼܘܿܩܹ̈ܐ ܀", ":ܣܲܪ̈ܥܸܦܝܵܬܼܵܐ ܕܲܙܢܲܝ̈ ܥܵܘ̣ܠܵܐ ܛܥܲܢܘ̣ ܥܵܘܠܹ̈ܐ", "ܘܲܦܣ݂ܲܩ ܐܸܢܹܝܢ ܐܲܝܟ ܣܵܘ̈ܟܵܬܼܵܐ ܡ̣ܢ ܐܝܼܠܵܢܹ̈ܐ ܀", ":ܐܲܝܟ ܕܲܠܝܲܥܪܵܐ ܥܲܕܹܿܗ ܠܝܲܥܪܵܐ ܕܲܫܟܼܝܼܪ̈ܵܬܼܵܐ", "ܕܠܵܐ ܢܸܬܼܚܲܒܲܠ ܙܲܪܥܵܐ ܛܵܒܼܵܐ ܕܐܲܪܡܝܼ ܒܐ̄ܢܵܫܵܐ ܀", ":ܒܲܕܼܡܘܼܬܼ ܐܵܣܝܵܐ ܥܲܠ̣ ܨܹܐܕܲܝܗܘܿܢ ܕܲܡ̈ܡܲܚܲܝܵܐ", "ܘܟܼܠܚܲܕܼ ܡܸܢܗܘܿܢ ܣܵܡ̣ ܠܹܗ ܣܲܡܵܐ ܕܥܵܗܹ̇ܢ ܗ̄ܘ̣ܵܐ ܠܹܗ ܀", ":ܠܪܲܒܿܘܼܬܼ ܥܵܘ̣ܠܵܐ ܓܲܙܪܹܗ ܒܦܲܪܙܠܵܐ ܕܲܓܼܙܵܪ ܕܝܼܢܵܐ", "ܘܠܲܡܚܝܼܠܘܼܬܼܵܐ ܫܲܪܪܵܗ̇ ܒܣܲܒܼܪܵܐ ܕܲܥܬܼܝܼ̈ܕܼܵܬܼܵܐ ܀", ":ܠܚܲܪܡ̇ܢܘܼܬܼܵܐ ܣܵܡ̣ ܠܵܗ̇ ܟܘܵܝܵܐ ܕܫܸܡ ܓܹܗܲܢܵܐ", "ܘܠܲܡܪ̈ܲܚܡܵܢܹܐ ܚܲܕܲܝܼ ܒܲܫܡܵܐ ܕܠܲܡܦܹܝܕܲܝ̈ܗܘܿܢ ܀", ":ܠܟܲܫܝܼܪܘܼܬܼܵܐ ܠܲܒܿܒܼܵܗ̇ ܒܐܲܓܼܪܵܐ ܕܲܥܦܝܼܦ ܛܘܼܒܹܗ", "ܘܠܲܚܒܸܢܵܢܹ̈ܐ ܚܲܣܸܕܼ ܐܸܢܘܿܢ ܒܚܲܕܼ ܕܐܸܬܼܚܲܣܲܕܼ ܀", ":ܠܟܼܠ ܥܲܡ ܟܠܵܐ ܐܲܩܢܝܼ ܛܲܥܡܵܐ ܕܫܲܦܝܝܼܪ̈ܵܬܼܵܐ", "ܘܐܲܝܟ ܕܲܒܼܡܸܠܚܵܐ ܡܲܕܸܿܟ ܐܸܢܘܿܢ ܒܚܲܠܝܘܼܬܼ ܡܸܠܵܘ̈ܗܝ ܀", ":ܚܲܠܝܘܼܬܼ ܡܸܠܵܘ̈ܗܝ ܐܲܫܩܝܼ ܠܐ̄ܢܵܫܵܐ ܟܪ̈ܝܼܗܲܝ ܢܲܦܫܵܐ", "ܘܢܲܦܸܨ ܡܸܢܗܘܿܢ ܝܘܼܩܪܵܐ ܣܲܢܝܵܐ ܕܲܫܟܼܝܼܪ̈ܵܬܼܵܐ ܀", ":ܗܵܐ ܣܲܡܡܵܢܵܘ̈ܗܝ ܛܵܒܹ̈ܐ ܕܐܲܣܝܼܘ ܠܓܸܢܣܲܢ ܡܝܼܬܼܵܐ", "ܬܵܘ ܢܸܬܼܒܲܩܸܐ ܒܪܸܚܡܲܬܼ ܚܘܼܒܵܐܐ ܒܚܲܝܠܵܐ ܕܲܒܼܗܘܿܢ ܀", ":ܗܵܐ ܦܘܼܩܕܼܵܢܵܘ̈ܗܝ ܕܪܲܒܵܐ ܡܗܝܼܪܵܐ ܕܚܲܟܸܿܡ ܢܲܦܫܲܢ", "ܬܵܘ ܢܸܬܼܚܲܦܲܛ ܠܡܸܛܲܪ ܛܲܟܼܣܵܐ ܕܛܲܟܸܿܣ ܐܸܢܘܿܢ ܀", ":ܗܵܐ ܫܒܼܝܼܠ ܫܲܝܢܵܐ ܕܚܵܘܝܼ ܠܐ̄ܢܵܫܵܐ ܗܘ̤ ܒܲܩܡܘܿܡܹܗ", "ܬܵܘ ܢܸܪܕܸܿܐ ܒܹܗ ܐܲܝܟ ܡܘܼܫ̈ܚܵܬܼܵܐ ܕܬܲܚܸܡ ܚܘܼܒܹܿܗ ܀", ":ܗܵܐ ܣܵܡ̣ ܩܘܼܕܼܡܲܝܢ ܬܪܹܝܢ ܬܘܼܩܵܢܹ̈ܐ ܕܙܲܒܼܢܵܐ ܘܕܲܥܬܼܝܼܕܼ", "ܬܵܘ ܢܸܬܼܝܲܐܲܒܼ ܠܗܵܘ̇ ܬܘܼܩܵܢܵܐ ܕܠܵܐ ܫܘܼܠܵܡܵܐ ܀", ":ܗܵܐ ܣܲܒܲܪ ܠܲܢ ܥܲܠ ܡܲܠܟܿܘܼܬܼܵܐ ܕܐܝܼܬܼ ܠܹܗ ܒܪܵܘܡ̇ܐ", "ܬܵܘ ܢܸܨܛܲܒܲܬܼ ܒܢܲܚ̈ܬܹܿܐ ܕܲܦܐܹܝܢ ܠܝܘܿܡ ܡܸܫܬܿܘܼܬܹܗ ܀", ":ܗܵܐ ܟܠܡܸܕܸܿܡ ܡܛܲܝܲܒܼ ܘܲܢܛܝܼܪ ܡܸܛܠܵܬܲܢ", "ܬܵܘ ܢܸܬܼܟܲܫܲܪ ܠܡܸܣܲܒܼ ܥܘܼܬܼܪܵܐ ܕܠܵܐ ܡܸܬܼܡܲܣܟܲܢ ܀", ":ܗܵܐ ܠܲܝܬܿ ܡܸܕܸܿܡ ܕܠܵܐ ܐܸܬܿܬܲܪܓܲܡ ܩܕܼܵܡ ܪܸܥܝܵܢܲܢ", "ܬܵܘ ܢܸܫܬܲܪܲܪ ܒܣܘܼܟܵܠ ܡܸܠܹ̈ܐ ܕܐܸܬܼܦܲܫܲܩ ܠܲܢ ܀", ":ܗܵܐ ܐܸܬܼܦܲܫܲܩܘ ܙܢܲܝ̈ ܟܲܣ̈ܝܵܬܼܵܐ ܕܠܵܐ ܓܲܠ̈ܝܵܢ ܗ̤̄ܘܲܝ̈", "ܬܵܘ ܢܸܬܼܗܲܓܸܿܐ ܒܗܸܓܼܝܵܢ ܚܲܝܠܵܐ ܕܦܘܼܫܵܩܲܝ̈ܗܹܝܢ ܀", ":ܗܵܐ ܢܦܲܩ̣ ܪܲܗܛܵܐ ܕܟܼܵܣܘܿܙܘܼܬܼܵܐ ܠܐܲܪܒܲܥܦܸܢ̈ܝܵܢ", "ܢܨܘܼܬܼ ܥܲܡ ܟܠܢܵܫ ܫܸܡܥܵܐ ܛܵܒܼܵܐ ܕܡܲܩܢܸܐ ܚܲܝܹ̈ܐ ܀", ":ܫܸܡܥܵܐ ܛܵܒܼܵܐ ܙܪܲܥ̣ܘ ܟܵܪ̈ܘܿܙܹܐ ܕܟܼܵܪܘܿܙܘܼܬܼܵܐ", "ܘܗܲܒܸܿܒܼܘ ܦܹܐܪܹ̈ܐ ܕܙܲܕܿܝܼܩܘܼܬܼܵܐ ܒܹܝܬܼ ܡܵܝܘܿܬܹ̈ܐ ܀", ":ܬܵܘ ܡ̇ܝܘܬܹ̈ܐ ܢܪܲܒܸܿܒܼ ܦܹܐܪܹ̈ܐ ܕܙܲܕܿܝܼܩܘܼܬܼܵܐ", "ܥܲܕܼ ܐܝܼܬܼ ܙܲܒܼܢܵܐ ܠܲܡܪܲܒܵܝܘܼ ܙܢܲܝ̈ ܛܵܒܼܵܬܼ̈ܐ ܀", ":ܒܚܘܼܒܵܐ ܢܸܦܠܘܿܚ ܗܵܝ̇ ܦܵܠܚܘܼܬܼܵܐ ܕܨܸܒܼܝܵܢ ܢܲܦܫܲܢ", "ܕܢܸܚܨܘܿܕܼ ܦܹܐܪܹ̈ܐ ܠܵܐ ܡ̇ܝܘܿܬܹ̈ܐ ܕܠܵܐ ܣܲܒܼܥܘܼܬܼܵܐ ܀"]}