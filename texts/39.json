{"title": "On Supplication", "subtitle": "The Homilies of Mar Narsai", "syriacTitle": "ܕܒܼܵܥܘܼܬܼܵܐ ܘܲܕܼܨܵܘܡܵܐ", "author": "Narsai", "text": ["ܡܐܡܪܐ ܫܬܝܬܝܐ", "ܡܐܡܪܐ ܫܒܝܥܝܐ", "ܕܒܼܵܥܘܼܬܼܵܐ ܘܲܕܼܨܵܘܡܵܐ", "ܥܘܼܢܵܝܵܐ (ܐܲܝܢܵܐ ܕܠܵܚܹ̇ܡ)", ":ܐܵܣܝܵܐ ܕܐܲܣܝܼ ܟܹܐܒܹܗ ܕܓܸܢܣܲܢ ܒܣܲܡܵܐ ܕܪ̈ܲܚܡܵܘܗܝ", "ܚܘܼܢ ܚܵܘ̈ܒܵܬܲܢ ܐܲܝܟ ܕܲܡܥ̇ܕܬܿ ܠܡܸܣܥܲܪ ܨܹܐܕܲܝܢ ܀", ":ܛܵܒܼܵܐ ܕܚܵܢ̣ܵܗ̇ ܠܒܼܝܼܫܘܼܬܼ ܝܲܨܪܲܢ ܟܲܕܼ ܠܵܐ ܫܸܐܢ̣ܵܝܗܝ", "ܓܡܘܿܪ ܨܸܒܼܝܵܢܵܐ ܕܒܲܣܝܼܡܘܼܬܼܵܟ ܒܦܘܼܢܵܝ ܚܲܝܲܝ̈ܢ ܀", ":ܡܲܠܟܵܐ ܕܦܲܪܩܲܢ ܡ̣ܢ ܥܲܒܼܕܿܘܼܬܼܵܐ ܕܒܼܝܼܫܵܐ ܘܡ̇ܘܬܵܐ", "ܦܪܘܿܩ ܠܲܟܼܝܵܢܲܢ ܡ̣ܢ ܢܸܟܼܝܵܢܹ̈ܐ ܕܚܵܘܒܲܬܼ ܚܵܘܒܵܘ̈ܗܝ ܀", ":ܒܪܵܐ ܕܐܲܠܵܗܵܐ ܕܐܲܦܢܝܼ ܫܒܼܝܼܬܲܢ ܡ̣ܢ ܫܲܒܵܝܵܐ", "ܚܵܪܵܪ ܚܲܝܲܝ̈ܢ ܕܠܵܐ ܬܘܼܒܼ ܢܸܦܸܢܹܐ ܠܥܲܒܼܕܿܘܼܬܼ ܒܝܫܵܐ ܀", ":ܒܢܝܼܪܵܐ ܕܡ̇ܘܬܵܐ ܟܕܝܼܢ ܗ̄ܘ̣ܵܐ ܓܸܢܣܲܢ ܡ̣ܢ ܫܘܼܪܵܝܵܐ", "ܘܡ̣ܝܼܬܼ ܚܲܕܼ ܡܸܢܲܢ ܘܬܲܒܿܪܹܗ ܡܸܢܲܢ ܠܢܝܼܪܹܗ ܕܡ̇ܘܬܵܐ ܀", ":ܚܲܝܠܵܐ ܕܚܲܣܢܹܗ ܠܒܼܝܼܫܵܐ ܘܡ̇ܘܬܿܐ ܒܝܲܕܼ ܒܲܪ ܓܸܢܣܲܢ", "ܗܲܒܼ ܒܲܢ ܚܲܝܠܵܐ ܠܡܸܬܼܚܲܝܵܠܘܼ ܒܐܵܓܼܘܿܢ ܥܲܡܠܹ݁̈ܐ ܀", ":ܒܐܵܓܼܘܿܢ ܥܲܡܠܹ̈ܐ ܕܚܲܫܲܝ̈ ܦܲܓܼܪܵܐ ܪܡ݂ܝܢܲܢ ܟܠܫܲܥ", "ܘܠܲܝܬܿ ܥ̣ܕܵܢܵܐ ܕܫܵܠܹ̇ܐ ܩܹܐܪܣܵܐ ܕܪ̈ܓܼܝܼܓܼܵܬܲܢ ܀", ":ܢܸܒܥܵܐ ܕܚܲܫܹ̈ܐ ܒܲܥܪܝܼܪ̈ܝܹܐ ܪܵܕܹܐ ܡܸܢܲܢ", "ܘܲܡܕܼܵܘܕܼ ܠܵܗ̇ ܠܡܲܪܕܿܝܼܬܼ ܚܲܝܲܝ̈ܢ ܒܲܫܓܼܝܼܫܘܼܬܹܗ ܀", ":ܐܲܝܟ ܥܲܠܥܵܠܵܐ ܫܓܼܝܼܫ ܚܘܼܬܼܚܵܬܼܵܐ ܕܲܡܕܲܝܲܪ ܒܲܢ", "ܘܕܲܠܲܚ ܢܲܦܫܲܢ ܐܲܟܼܡܵܐ ܕܕܼܵܠܲܚ ܡܲܫܒܼܵܐ ܠܝܲܡܵܐ ܀", ":ܠܝܲܡܵܐ ܕܵܡܹ̇ܐ ܟܲܕܼ ܡܸܬܼܒܲܥܪܲܪ ܒܲܢܦܝܼܚܘܼܬܹܗ", "ܘܝܵܗܹ̇ܒܼ ܩܵܠܵܐ ܕܲܪ݁ܓܼܝܼܓܼܵܬܹܗ ܐܲܝܟ ܥܲܠܥܵܠܵܐ ܀", ":ܒܲܕܼܡܘܼܬܼ ܓܲܠܠܹ̈ܐ ܪܵܗ̇ܛܝܼܢ ܚܹܐܦܵܘ̈ܗܝ ܒܡܸܨܥܲܬܼ ܐ̄ܢܵܫܵܐ", "ܘܙܵ̇ܥܝܼܢ ܡܸܢܹܗ ܦܲܓܼܪܵܐ ܘܢܲܦܫܵܐ ܕܠܵܐ ܢܸܬܿܛܲܒܿܥܘܼܢ ܀", ":ܝܲܡܵܐ ܕܲܬܼܪܹܝܢ ܚܘܼܬܼܚܵܬܼ ܦܲܓܼܪܵܐ ܕܲܫܪܹܐ ܒܦܲܓܼܪܲܢ", "ܘܐܲܝܟ ܥܲܠܥܵܠܵܐ ܡܙܝܼܥ ܠܵܗ̇ ܠܐܸܠܦܵܐ ܕܦܲܓܼܾܪܵܢܘܼܬܲܢ ܀", ":ܒܝܲܡܹܗ ܫܓܼܝܼܫܵܐ ܪܵܕܼܝܵܐ ܐܸܠܦܵܐ ܕܡܵܝܘܿܬܼܘܼܬܲܢ", "ܘܲܡܙܲܥܙܲܥ ܠܵܗ̇ ܩܸܢܛܵܐ ܕܪ̈ܘܼܚܵܘܗܝ ܥܲܙܝܼ̈ܙܵܬܼܵܐ ܀", ":ܡ̣ܢ ܢܸܟܼܝܵܢܵܘ̈ܗܝ ܩܵܢܹ̇ܛ ܓܸܢܣܲܢ ܡܠܸܐ ܢܸܟܼܝܢܹ̈ܐ", "ܘܐܲܡܝܼܢ ܒܵܥܹ̇ܐ ܥܒܵܬܼܵܐ ܕܡܲܠܝܵܐ ܚܢܵܢܵܐ ܘܪ̈ܲܚܡܹܐ ܀", ":ܚܢܵܢܵܐ ܘܪ̈ܲܚܡܹܐ ܫܵܐܹ̇ܠ ܟܠܢܵܫ ܟܝܵܢ ܡ̇ܝܘܿܬܹ̈ܐ", "ܕܕܲܡ ܢܸܬܼܦܲܨܸܐ ܡ̣ܢ ܢܸܟܼܝܵܢܹ̈ܐ ܕܐܲܡܝܼܢܝܢ ܠܹܗ ܀", ":ܙܢܲܝ̈ ܢܸܟܼܝܵܢܵܘ̈ܗܝ ܚܙܹ̇ܝܬܼ ܕܲܣܒܼܝܼܣܝܼܢ ܣܲܓܿܝܼܵܐܝܼܬܼ", "ܘܪܲܟܿܒܹܬܼ ܡܸܠܹ̈ܐ ܕܐܸܪܕܹܐ ܥܲܡܹܗ ܠܲܠܡܹܐܝܢ ܫܲܝܢܵܐ ܀", ":ܠܲܠܡܹܐܝܢ ܫܲܝܢܵܐ ܕܚܘܼܣܵܝ ܚܵܘ̈ܒܹܿܐ ܪܓܼܝܼܓܼ ܕܲܢܡܲܢܲܥ", "ܚܢܲܢܵܟ ܢܸܗܘܸܐ ܩܹܘܒܲܪܢܹܝܛܵܐ ܠܡܲܪܕܿܝܼܬܼ ܚܲܝܵܘ̈ܗܝ ܀", ":ܠܹܩܹ̈ܐ ܕܪ̈ܲܚܡܲܝܟ ܢܸܗܘܘܿܢ ܠܹܩܹ̈ܐ ܠܝܲܩܝܼܪܘܼܬܹܗ", "ܘܲܢܕܲܠܘܿܢܵܝܗܝ ܕܠܵܐ ܢܸܬܿܛܲܒܲܥ ܒܚܲܫܲܝ̈ ܢܲܦܫܹܗ ܀", ":ܒܲܫܡܵܟ ܪܲܒܵܐ ܢܹܐܣܘܿܪ ܚܲܝܵܘ̈ܗܝ ܐܲܝܟ ܕܒܹܐܘܩܝܼܢܵܐ", "ܘܒܵܟ ܢܸܣܬܲܬܲܪ ܡ̣ܢ ܡܲܚܫܘܼܠܹ̈ܐ ܕܚܲܫܹ̈ܐ ܫܓܼܝܼܫܹ̈ܐ ܀", ":ܚܲܫܹ̈ܐ ܫܓܼܝܼܫܹ̈ܐ ܫܵܓ̇ܿܫܝܼܢ ܟܠܫܵܥ ܠܡܵܝܘܿܬܼܘܼܬܹܗ", "ܘܲܡܥܵܘܟܼܝܼܢ ܠܹܗ ܡ̣ܢ ܡܲܪܕܿܝܼܬܼܵܐ ܕܘܲܥܕܵܐ ܕܲܫܡܵܟ ܀", ":ܒܲܫܡܵܟ ܒܵܥܹ̇ܐ ܠܡܸܬܼܓܵܘܵܣܘܼ ܡܚܝܼܠ ܡ̣ܢ ܚܲܝܠܵܐ", "ܗܲܒ ܠܹܗ ܐܝܪܕܼܵܐ ܕܢܸܬܿܕܲܠܸܐ ܒܵܟ ܡ̣ܢ ܝܵܘ̈ܒܵܬܹܗ ܀", ":ܒܚܵܘܒܲܬܼ ܚܵܘܒܵܘ̈ܗܝ ܡܛܲܒܲܥ ܘܲܫܕܹܐ ܐܲܝܟ ܕܲܒܼܝܲܡܵܐ", "ܗܵܐ ܡܸܬܼܝܲܐܲܒܼ ܕܲܢܕܲܠܘܿܢܵܝܗܝ ܪ̈ܲܚܡܹܐ ܠܪܵܘܡ̇ܐ ܀", ":ܠܪ̈ܲܚܡܹܐ ܚܵܐ̇݁ܪ ܕܲܢܣܲܝܥܘܼܢܵܝܗܝ ܒܐܵܓܼܘܿܢ ܥܲܡܠܵܘ̈ܗܝ", "ܕܝܵ̇ܕܲܥ ܕܲܡܚܝܼܠ ܟܝܵܢ ܫܝܼܛܘܼܬܹܗ ܩܕܼܵܡ ܚܘܼܬܼܚܵܬܹ̈ܐ ܀", ":ܒܲܡܚܝܼܠܘܼܬܹܗ ܚܵܪܹܬܼ ܐܵܦ ܐ̄ܢܵܐ ܡܚܝܼܠ ܚܘܼܫܵܒܹ̈ܐ", "ܘܝܸܗ̄ܒܹ̇ܬܼ ܪܸܥܝܵܢܝ ܕܐܸܪܕܹܿܐ ܥܲܡܹܗ ܠܘܲܥܕܵܐ ܕܪ̈ܲܚܡܹܐ ܀", ":ܪ̈ܲܚܡܹܐ ܢܸܗܘܘܿܢ ܐܲܝܟ ܗܲܕܿܝܼܐܵܐ ܩܕܼܵܡ ܗܲܠܟܵܬܹ̈ܗ", "ܘܲܢܚܵܘܘܿܢܵܝܗܝ ܫܒܼܝܼܠ ܫܘܼܒܼܩܵܢܵܐ ܕܲܡܣܲܟܹܿܐ ܠܹܗ ܀", ":ܠܫܘܼܒܼܩܵܢ ܚܵܘ̈ܒܹܿܐ ܡܣܲܟܸܿܐ ܘܲܪܗܝܼܒܼ ܪܵܕܹܐ ܒܩܸܢܛܵܐ", "ܫܒܼܘܿܩ ܠܹܗ ܚܵܘܒܵܘ̈ܗܝ ܕܢܗܘܸܐ ܠܒܼܝܼܒܼܵܐ ܒܡܲܪܕܿܝܼܬܼ ܚܲܝܵܘ̈ܗܝ ܀", ":ܚܲܝܹ̈ܐ ܟܪ̈ܲܝܵܐ ܚܲܝ̈ ܚܲܝܒܼܵܐ ܡܠܸܐ ܚܵܘ̈ܒܵܬܵܐ", "ܚܘܼܢ ܠܚܵܘܒܵܬܹ̈ܗ ܥܲܕܼܠܵܐ ܢܸܕܥܲܟ ܫܪܵܓܼܵܐ ܕܚܲܝܵܘ̈ܗܝ ܀", ":ܫܪܵܓܼܵܐ ܗ̄ܘ̣ ܪܲܗܛܵܐ ܕܚܲܝܘܼܬܼ ܚܲܝܵܘ̈ܗܝ ܕܲܟܼܪܸܐ ܚܲܝܹ̈ܐ", "ܘܩܲܠܝܼܠ ܕܵܠܹ̇ܩ ܘܡ̇ܘܦܸܐ ܡܸܢܹܗ ܡܸܫܚܵܐ ܕܪ̈ܲܚܡܹܐ ܀", ":ܢܘܼܪ ܚܘܼ̈ܬܼܚܵܬܹܐ ܡܵܬܼ̇ܩܵܐ ܚܲܝܵܘ̈ܗܝ ܐܲܝܟ ܕܲܠܡܸܫܚܵܐ", "ܘܕܼܵܥܹ̇ܟ ܡܸܢܫܹܠܝ ܘܛܵܠܹ̇ܩ ܢܘܼܗܪܵܐ ܕܲܡܠܝܼܠܘܼܬܹܗ ܀", ":ܡܥܲܪܬܼܵܐ ܕܦܲܓܼܪܹܗ ܗܵܚܹ̇ܦ ܡ̇ܘܬܵܐ ܒܲܥܪܝܼܪܵܝܵܐ", "ܘܗܵܘܹ̇ܐ ܚܒܼܵܠܵܐ ܡܸܬܼܚܲܒܵܠܵܢܵܐ ܕܠܵܐ ܚܲܝܘܼܬܼܵܐ ܀", ":ܕܠܵܐ ܚܲܝܘܼܬܼܵܐ ܡܩܵܘܸܐ ܒܲܫܝܘܿܠ ܡܸܬܼܚܲܒܿܠܵܢܵܐ", "ܥܕܲܡܵܐ ܕܫܵܡܲ݁ܪ ܗܵܝ̇ ܒܲܪ̄ܬܼ ܩܵܠܵܐ ܕܚܝܵܬܼ ܡܝܼܬܹ̈ܐ ܀", ":ܒܗܵܢ ܚܘܼܒܵܠܵܐ ܡܥܵܕܼ ܡܸܬܼܒܲܩܸܐ ܒܟܼܠ ܥܸܕܸܵܢܝܼ̈ܢ", "ܘܲܡܥ̇ܩ ܕܕܲܠܡܵܐ ܢܹܐܙܲܠ ܒܚܵܒܲܬܼ ܚܵܘܒܵܘ̈ܗܝ ܀", ":ܪܵܢܹ̇ܐ ܒܚܵܘܒܵܘ̈ܗܝ ܥܲܠ ܗܵܝ̇ ܫܵܐܹ̇ܠ ܚܢܵܢܵܐ ܘܪ̈ܲܚܡܹܐ", "ܚܘܼܢ ܚܵܘ̈ܒܵܬܹܗ ܥܲܕܼܠܵܐ ܢܸܚܙܘܿܩ ܠܒܹܝܬܼ ܐܲܒܼܵܗܵܘ̈ܗܝ ܀", ":ܠܒܲܝܬܵܐ ܕܡ̇ܘܬܵܐ ܚ̣ܙܲܩܘ ܐܲܒܼܵܗܵܘ̈ܗܝ ܕܒܲܪ ܡ̇ܝܘܿܬܹ̈ܐ", "ܘܒܼܵܗ̇ ܒܲܕܼܡܘܼܬܼܵܐ ܡܛܲܝܸܒܼ ܐܵܦ ܗܘ̤ ܙܘܵܕܹ̈ܐ ܠܐܘܼܪܚܹܗ ܀", "ܐܘܼܪܚܵܐ ܗ̄ܝ݂ ܪܲܒܿܬܼܵܐ ܐܘܼܪܚܹܗ ܕܡ̇ܘܬܵܐ ܠܲܒܼܢܵܘ̈ܗܝ ܕܐܵܕܡ:", "ܘܪܵܕܹܝܢ ܟܠܝܘܿܡ ܘܠܵܐ ܡܸܬܼܦܲܣܩܵܐ ܡ̣ܢ ܚܵܙܘܿܩܹ̈ܐ ܀", ":ܒܗܵܢܵܐ ܚܙܘܼܩܝܵܐ ܕܐܲܡܝܼܢܘܼܬܼܵܐ ܫܚܝܼܩܝܼܢ ܟܠܝܘܿܡ", "ܘܪܵܢܹ̇ܝܢ ܕܕܲܠܡܵܐ ܢܹܐܙܠ̄ܘܼܢ ܠܲܫܝܘܿܠ ܟܲܕܼ ܚܲܝܵܒܼܝܼܢ ܀", ":ܚܵܐܹ̇ܝܢ ܚܵܘ̈ܒܹܿܐ ܚܘܼܢ ܚܵܘ̈ܒܵܬܼܵܐ ܕܚܲܝܵܒܼܘܼܬܲܢ", "ܕܗܵܐ ܥܸܫܢܲܬ̤ ܠܵܗ̇ ܚܵܘܒܲܬܼ ܚܵܘ̈ܒܲܝܢ ܡ̣ܢ ܟܠ ܕܵܪ̈ܝܼܢ ܀", ":ܚܵܒܼ݂ܢܲܢ ܣܲܓܼܝܼ ܘܠܲܝܬܿ ܡܸܢܝܵܢܵܐ ܠܚܲܝܵܒܼܘܼܬܲܢ", "ܘܥܸ̇ܦ ܪܼ̈ܒܿܝܵܬܼܵܐ ܕܲܫܛܵܪ ܚܵܘܒܲܝ̈ܢ ܠܡܸܕܹܿܡ ܕܝܼܙܸܦ̄ܢ ܀", ":ܝ̄ܙܦܲܬܼܵܐ ܒܝܼܫܬܵܐ ܕܥܵܘ̣ܠܵܐ ܒܝܼܫܵܐ ܝ̄ܙܸܦ̄ܝܼܢ ܡ̣ܢ ܒܝܼܫܵܐ", "ܘܗܵܐ ܡܪ̈ܲܒܹܿܐ ܠܲܢ ܒܝܲܕܼ ܪܼ̈ܒܿܝܵܬܵܪܐ ܕܲܫܟܼܝܼܪ̈ܵܬܵܪܐ ܀", ":ܒܲܫܟܼܝܼܪ̈ܵܬܼܵܐ ܫܲܪܝܼ ܓܸܢܣܲܢ ܡ̣ܢ ܫܘܼܪܵܝܵܐ", "ܘܒܹܗ ܒܲܥܝܵܕܵܐ ܪܓܼܝܼܓܼ ܕܲܢܫܲܠܸܡ ܝܵܘܡܲܝ̈ ܚܲܝܵܘ̈ܗܝ ܀", ":ܥܝܵܕܼܵܐ ܚ݂ܲܣܢܹܗ ܐܵܦ ܚܵܣܹ̇ܢ ܠܹܗ ܒܟܼܠܗܘܿܢ ܚܲܝܵܘ̈ܗܝ", "ܘܣܲܢܝܵܐ ܒܥܲܝܵܢ̈ܘ̈ܗܝ ܕܢܸܣܢܹܐ ܥܝܵܕܼܵܐ ܕܲܫܟܼܝܼܪ̈ܵܢܹܗ ܀", ":ܪܵܚܹ̇ܡ ܐ̄ܢܵܫܵܐ ܚܘܼܣ ܥܲܠ ܐ̄ܢܵܫܵܐ ܣܵܢܹ̇ܐ ܚܲܝܵܘ̈ܗܝ", "ܘܗܲܒܼ ܒܹܗ ܚܲܝܠܵܐ ܠܡܸܚܣܲܢ ܩܹܐܪܣܵܐ ܕܲܪ̈ܓܼܝܼܓܼܵܬܹܗ ܀", ":ܐܲܢ̄ܬܿ ܗܲܒܼ ܚܲܝܠܵܐ ܒܣܲܚܝܼܠܘܼܬܹܗ ܕܲܡܚܝܼܠ ܚܲܝܠܵܐ", "ܕܠܵܐ ܢܸܬܼܪܲܦܸܐ ܩܕܼܵܡ ܚܘܼ̈ܬܼܚܵܬܹܐ ܘܕܲܝܘܸ̈ܐ ܛܪ̈ܘܼܢܹܐ ܀", ":ܒܲܬܼܪܹܝܢ ܩܹܐܪ̈ܣܹܐ ܪܡܸܐ ܝܲܠܵܫܵܐ ܕܲܕܘܸܐ ܡ̣ܢ ܟܠ", "ܒܚܲܫܲܝ̈ ܢܲܦܫܹܗ ܘܫܹܐܕܹ̈ܐ ܕܡܲܦܗܹܝܢ ܠܲܡܚܝܼܠܘܼܬܹܗ ܀", ":ܚܲܝܸܠ ܙܵܘܥܵܘ̈ܗܝ ܕܲܡܚܝܼܠ ܚܲܝܠܵܐ ܕܒܼܵܥܹ̇ܐ ܘܲܡܦܝܼܣ", "ܘܪܕܘܿܦ ܡܸܢܹܗ ܫܹܐܕܹ̈ܐ ܒܝܼܫܹ̈ܐ ܕܲܨܗܹܝܢ ܠܲܕܼܡܹܗ ܀", ":ܠܵܐ ܡ̇ܪܝ ܬܸܬܸܠ ܠܪܸܓܲܬܼ ܒܝܼܫܹ̈ܐ ܠܡܸܫܬܲܡܠܵܝܘܼ", "ܕܠܵܐ ܢܸܬܿܬܿܪܝܼܡܘܼܢ ܘܲܢܒܲܙܚܘܼܢ ܒܹܗ ܒܲܫܡܵܟ ܪܲܒܵܐ ܀", ":ܒܲܫܡܵܟ ܪܲܒܵܐ ܩ̣ܪܲܝܬܵܢ ܛܵܒܼܵܐ ܡ̣ܢ ܫܘܼܪܵܝܵܐ", "ܓܡܘܿܪ ܒܲܥܒܼܵܕܼܵܐ ܩܪܵܝܬܵܐ ܕܲܫܡܵܟ ܒܫܝܼܛܘܼܬܼ ܓܸܢܣܲܢ ܀", ":ܫܡܵܗܹ̈ܐ ܕܲܫܡܵܟ ܣܵܡ̣ܬܿ ܥܲܠ ܪܹܫܲܢ ܟܲܕܼ ܬܲܩܸܢܬܵܢ", "ܫܲܪܲܪ ܐܸܢܘܿܢ ܒܝܲܕܼ ܣܘܼܥܪ̈ܵܢܹܐ ܕܲܦܐܹܝܢ ܠܲܫܡܵܟ ܀", ":ܫܡܵܟ ܝܲܩܝܼܪܵܐ ܗ̄ܘ̣ ܘܠܵܐ ܡܸܬܼܡܲܠܲܠ ܡ̣ܢ ܡܲܠܵܠܹ̈ܐ", "ܠܵܐ ܢܸܨܛܲܚܸܐ ܫܡܵܟ ܒܲܫܡܵܗܹ̈ܐ ܕܙܲܠܝܼܠܘܿܬܲܢ ܀", ":ܐܸܢ ܐܲܥܘܸܠܢܲܢ ܒܲܢ ܐܲܥܘܸܠܢܲܢ ܘܠܵܐ ܐܲܚܣܲܪܢܵܟ", "ܠܵܟ ܠܵܐ ܩܵܪܹ̇ܒܼ ܠܵܐ ܚܘܼܣܪܵܢܵܐ ܘܠܵܐ ܝܘܼܬܼܪܵܢܵܐ ܀", ":ܐܲܢ̄ܬܿ ܐܲܝܟ ܕܐܝܼܬܲܝܟ ܐܝܼܬܲܝܟ ܘܐܝܼܬܲܝܟ ܕܠܵܐ ܫܘܼܚܠܵܦܵܐ", "ܘܥܲܡ ܟܠ ܒܸܪ̈ܝܵܢ ܡܗܲܠܸܟ ܪܸܡܙܵܟ ܟܲܕܼ ܠܵܐ ܠܵܐܹ̇ܐ ܀", ":ܠܵܐ ܡܲܠܐܸܐ ܠܵܟ ܥܵܘܼܠܵܐ ܕܒܼܝܼܫܹ̈ܐ ܘܲܕܿܛܵܠܘܼܡܹ̈ܐ", "ܘܠܵܐ ܡܩܲܠܸܣ ܠܵܟ ܫܘܼܒܼܚܵܐ ܕܟܹܐܢܹ̈ܐ ܘܲܕܼܙܲܕܿܝܼܩܹ̈ܐ ܀", ":ܠܵܐ ܓܘܼܢܵܝܹ̈ܐ ܡܓܼܿܢܹܝܢ ܠܲܫܡܵܐ ܕܙܲܕܼܝܼܩܘܼܬܼܵܟ", "ܘܠܵܐ ܪܘܼܡܪ̈ܵܡܹܐ ܡܪܝܼܡܝܼܢ ܕܲܪܓܼܵܐ ܕܓܼܡܝܼܪܘܼܬܼܵܟ ܀", ":ܚܲܕܼ ܐܸܢܘܿܢ ܠܵܟ ܫܘܼܒܼܚܵܐ ܘܨܲܥܪܵܐ ܠܦܘܼܬܼ ܪܲܒܿܘܼܬܵܟ", "ܒܲܕܼ ܠܵܐ ܡܩܲܒܸܿܠ ܟܝܵܢ ܐܝܼܬܼܘܼܬܼܵܟ ܚܕܼܵܐ ܡ̣ܢ ܗܵܠܹܝܢ ܀", ":ܠܲܝܬܿ ܠܲܟܼܝܵܢܵܟ ܐܵܦܠܵܐ ܗܵܕܹܐ ܫܡܵܐ ܕܲܟܼܝܵܢܵܟ", "ܘܡ̣ܢ ܠܵܐ ܫܡܵܗܹ̈ܐ ܡܟܲܢܹܝܢܲܢ ܠܹܗ ܫܡܵܐ ܕܲܟܼܝܵܢܵܐ ܀", ":ܠܵܟ ܠܵܐ ܟܲܝܸܢ ܟܝܵܢܵܐ ܐ̄ܚܪܹܢܵܐ ܡܟܼܝܼܢ ܒܸܪ̈ܝܵܬܼܵܐ", "ܘܠܵܐ ܠܵܚܹ̇ܡ ܠܵܟ ܫܸܡ ܟܘܼܢܵܝܵܐ ܕܡܸܬܼܟܲܝܢܵܢܹܐ ܀", ":ܡܕܝܼܢ ܒܸܪ̈ܝܵܬܼܵܐ ܢܸܩܪܹܝܟ ܒܲܠܚܘܿܕܼ ܐܲܝܟ ܕܲܦܠܸܐ ܠܵܟ", "ܘܠܵܐ ܢܛܘܼܫ ܒܲܫܡܵܟ ܫܡܵܗܹ̈ܐ ܫܐܝܼܠܹ̈ܐ ܕܡܵܟܿܝܼܢ ܡܸܢܵܟ ܀", ":ܠܲܝܬܿ ܫܘܼܡ̇ܗܵܐ ܕܲܦܠܸܐ ܠܲܫܡܵܐ ܕܐܲܡܝܼܢܘܼܬܵܪܟ", "ܐܸܠܵܐ ܐܸܢ ܚܲܕܼ ܐܝܼܬܼܝܵܐ ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ ܀", ":ܒܗܵܢ ܟܘܼܢܵܝܵܐ ܦܠܸܐ ܕܲܢܟܲܢܹܝܟ ܟܠ ܕܲܥܒܼܝܼܕܵܪܐ ܗ̄ܘ̣", "ܗܵܢ ܕܐܲܢ̄ܬܿ ܐܲܠܸܦܬܿ ܠܲܥܒܼܵܕܼ ܐܝܼܕܲܝ̈ܟ ܕܒܹܗ ܢܸܩܪܘܿܢܵܟ ܀", ":ܠܡܘܼܫܹܐ ܥܲܒܼܕܵܟ ܓܠ݂ܲܝܬܵܝܗܝ ܠܲܫܡܵܐ ܕܐܲܡܝܼܢܘܼܬܼܵܟ", "ܡ̇ܕܹܝܢ ܓܲܠܝܵܐ ܗ̄ܝ݂ ܕܠܲܝܬܿ ܫܘܼܡ̇ܗܵܐ ܐ̄ܚܪܹܢܵܐ ܠܲܫܡܵܟ ܀", ":ܫܒܼܝܼܚ ܨܸܒܼܝܵܢܵܟ ܕܲܟܼܡܵܐ ܪܵܚܹ̇ܡ ܠܲܥܒܼܵܕܼ ܐܝܼܕܼܵܘ̈ܗܝ", "ܘܒܹܗ ܒܲܥܒܼܵܕܹܗ ܡܚܵܘܹܐ ܚܲܝܠܵܐ ܕܐܲܡܝܼܢܘܼܬܹܗ ܀", ":ܒܗܵܢ ܨܸܒܼܝܵܢܵܐ ܚܵܪܵܬ̤ ܡܸܠܲܬܼܝ ܪܵܚ̇ܡܲܬܼ ܡܸܠܹ̈ܐ", "ܘܫܲܪܝܲܬ̤ ܕܬܼܵܘܠܸܕܼ ܡܸܠܹ̈ܐ ܕܚܲܫܵܐ ܕܥܲܠ ܚܲܛܵܝܹ̈ܐ ܀", ":ܕܸܒܼܚܵܐ ܕܡܸܠܹ̈ܐ ܡܩܲܪܒܼܵܐ ܡܸܠܲܬܼܝ ܚܠܵܦ ܡܲܠܵܠܹ̈ܐ", "ܩܲܒܸܿܠ ܕܸܒܼܚܵܗ̇ ܡܩܲܒܸܿܠ ܕܸܒܼܚܹ̈ܐ ܘܲܨܠܵܘܵܬܼܵܐ ܀", ":ܕܸܒܼܚܵܗ̇ ܦܝܵܣܵܐ ܗ̄ܘ̣ ܕܡܠܸܐ ܪ̈ܥܘܿܡ̇ܬܼܵܐ", "ܚܘܼܣ ܥܲܠ ܡܸܠܹ̈ܝ̈ܗ̇ ܐܵܦܸܢ ܫܝܼ̈ܛܵܢ ܡ̣ܢ ܩܘܼܒܵܠܵܐ ܀", ":ܪܵܥܘܿܡ̇ܐܝܼܬܼ ܡܸܬܼܟܲܫܦܵܐ ܠܵܟ ܒܨܝܼܪܲܬܼ ܚܲܝܠܵܐ", "ܐܲܝܟ ܐܲܪܡܲܠܬܵܐ ܠܗܵܘ̇ ܕܲܝܵܢܵܐ ܚܲܪܡ̇ܢܵܝܵܐ ܀", ":ܐܲܢ̄ܬܿ ܪܲܟܸܿܒܼܬܵܝܗܝ ܠܡܲܬܼܠܵܐ ܕܡ̇ܘܕܲܥ ܡܚܝܼܠܘܼܬܼ ܓܸܢܣܲܢ", "ܘܨܵܪܬܿ ܬܲܚܘܝܼܬܵܐ ܒܲܡܓܲܙܲܝܬܵܐ ܕܨܵܬܼܵܗ̇ ܛܪܘܼܢܵܐ ܀", ":ܘܐܸܢ ܗܵܘ̇ ܚܲܪܡ̇ܐ ܚܲܣܢ̣ܵܗ̇ ܦܝܵܣܵܐ ܠܚܲܪܡ̇ܢܘܼܬܹܗ", "ܟܡܵܐ ܢܸܬܼܪܲܟܼܢܘܼܢ ܪ̈ܲܚܡܲܝܟ ܕܝܼܠܵܟ ܨܹܝܕܼ ܚܲܛܵܝܹ̈ܐ ܀", ":ܐܸܢ ܚܲܪܡ̇ܢܵܐ ܗܘ̤ܵܐ ܪܲܚܡܵܢܵܐ ܐܲܝܟ ܕܐܲܢ̄ܬܿ ܚܵܘܝܼܬܿ", "ܚܵܘܵܐ ܒܓܸܠܝܵܐ ܚܹܝܠ ܦܸܠܐܬܼܵܐ ܨܹܝܕܼ ܒܝܼܫܘܼܬܲܢ ܀", ":ܐܸܢ ܠܵܐ ܟܹܐܢܵܐ ܬܒܲܥ̣ ܟܹܐܢܘܼܬܼܵܐ ܕܲܛܠܝܼܡܵܐ ܗ̄ܘ̣ܵܬܼ", "ܟܡܵܐ ܐܲܢ̄ܬܿ ܟܹܐܢܵܐ ܬܕܘܼܢ ܟܹܐܢܵܐܝܼܬܼ ܠܲܛܠܝܼܡܘܼܬܲܢ ܀", ":ܛܠܝܼܡܝܼܢܲܢ ܡ̇ܪܝ ܡ̣ܢ ܚܘܼ̈ܬܼܚܵܬܹܐ ܘܡ̣ܢ ܣܵܛܵܢܵܐ", "ܬܒܲܥ ܒܲܝܢܵܬܲܢ ܬܒܲܥܬܵܐ ܕܦܲܐܝܵܐ ܠܕܲܝܵܢܘܼܬܼܵܟ ܀", ":ܬܪܹܝܢ ܣܲܩܘܼܒܼܠܹ̈ܐ ܗܘ̤ܵܘ ܠܲܢ ܥܼܠܬܼܵܐ ܕܟܼܠ ܒܝܼ̈ܫܵܬܼܵܐ", "ܝܲܨܪܲܢ ܒܝܫܵܐ ܘܒܼܝܼܫܵܐ ܕܲܣܢ̣ܵܢ ܡ̣ܢ ܫܘܼܪܵܝܵܐ ܀", ":ܒܝܼܫܵܐ ܗܘ̤ܵܐ ܠܲܢ ܡ̇ܠܹ̇ܝܟ ܡܸܠܟܵܐ ܕܲܫܟܼܝܼܪ̈ܵܬܼܵܐ", "ܘܢܦܲܩ̣ܘ ܐ̄ܢܵܫܵܐ ܠܡܸܒܼܥܵܐ ܒܥܵܬܼܵܐ ܕܲܫܟܼܝܼܪ̈ܵܬܹܗ ܀", ":ܒܲܫܟܼܝܼܪ̈ܵܬܹܗ ܫܲܟܿܪܹܗ ܠܫܘܼܦܪܵܐ ܕܦܲܐܝܘܼܬܼ ܨܲܠܡܲܢ", "ܘܢܸܕܲܬ̤ ܡܸܢܲܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", ":ܒܦܲܐܝܘܼܬܼ ܨܲܠܡܲܢ ܬܲܗܝܪܝܼܢ ܗ̄ܘ̣ܵܘ ܩܕܼܵܡ ܣܲܟ̣ܠܘܼܬܲܢ", "ܘܡ̣ܢ ܕܐܲܣܟܸܿܠܢܲܢ ܗܦܲܟܼܘ ܘܐܸܬܿܕܲܡܲܪܘ ܥܲܠ ܫܘܼܟܪܵܢ ܀", ":ܡܲܬܼܩܸܢ ܨܲܠܡܲܢ ܒܲܨܠܸܡ ܨܲܠܡܹܗ ܕܠܵܐ ܪܘܼܟܵܒܼܵܐ", "ܚܘܼܣ ܥܲܠ ܨܲܠܡܲܢ ܡܸܛܠ ܨܲܠܡܵܟ ܕܠܵܐ ܪܘܼܟܵܒܼܵܐ ܀", ":ܠܲܝܬܿ ܠܵܟ ܨܲܠܡܵܐ ܩܢܸܐ ܪܘܼܟܵܒܼܵܐ ܐܲܝܟ ܡ̇ܝܘܿܬܹ̈ܐ", "ܘܗܵܢ݁ܵܘ ܬܸܡܗܵܐ ܕܠܲܢ ܟܲܢܝܼܬܵܢ ܒܲܕܼܠܵܐ ܡܟܼܵܢܵܢ ܀", ":ܒܫܸܡ ܪܲܒܿܘܼܬܼܵܟ ܩ̣ܪܵܝܬܵܢ ܛܵܒܼܵܐ ܕܟܼܠܹܗ ܛܵܒܼܵܐ ܗ̄ܘ̣", "ܠܵܐ ܢܸܫܬܲܚܠܵܦ ܫܸܡ ܛܵܒܼܘܼܬܼܵܟ ܒܒܼܝܼܫܘܼܬܼ ܥܵܘ̣ܠܲܢ ܀", ":ܚܵܣ ܠܵܐ ܗܵܘ̇ܝܵܐ ܐܵܦ ܠܵܐ ܡܲܨܝܵܐ ܕܬܸܗܘܸܐ ܗܵܕܹܐ", "ܕܥܵܘ̣ܠܲܢ ܒܵܩܵܐ ܢܸܙܟܹܿܐ ܠܚܲܝܠܵܐ ܕܐܲܚܝܼܕܼ ܟܠܵܐ ܀", ":ܡ̇ܢܵܐ ܗ̄ܘ̣ ܥܵܘ̣ܠܵܐ ܕܫܹܐܕܹ̈ܐ ܘܐ̄ܢܵܫܵܐ ܒܦܸܚܡܵܐ ܕܪ̈ܲܚܡܲܝܟ", "ܐܵܘ ܗ̤ܝ ܒܝܼܫܬܵܐ ܕܟܼܠܵܗ̇ ܒܪܝܼܬܼܵܐ ܩܕܼܵܡ ܚܵܘܣܵܢܵܟ ܀", ":ܪܲܒܿܘܼ ܚܢܵܢܵܟ ܡ̣ܢ ܒܸܪ̈ܝܵܬܵܪܐ ܕܗ̤ܘܲܝ̈ ܡܸܢܵܟ", "ܘܠܵܐ ܡܸܬܼܦܲܚܡܵܐ ܡܪܲܚܡܵܢܘܼܬܼܵܟ ܒܲܥܒܼܵܕܼ ܐܝܼܕܲܝ̈ܟ ܀", ":ܒܢܝܼܫܵܐ ܕܪ̈ܲܚܡܲܝܟ ܚܵܪ̣ܘ ܚܘܼܫܵܒܲܝ̈ ܪ̈ܵܚܡܲܝ ܦܸܗܝܵܐ", "ܘܫܲܪܝܼܘ ܚܵܢܹ̇ܝܢ ܠܘܼܩܒܲܠ ܢܝܼܫܵܐ ܕܪܲܒܿܘܬܼ ܪ̈ܲܚܡܲܝܟ ܀", ":ܢܝܼܫܵܐ ܕܪ̈ܲܚܡܲܝܟ ܩܒܲܥ̣ܬܿ ܒܹܝܬܼ ܚܘܼܩܹ̈ܐ ܕܲܟܼܬܼܝܼ̈ܒܼܵܬܼܵܐ", "ܘܗܵܐ ܒܨܝܼܪ ܩܲܠܝܼܠ ܐܲܠܦܹ̈ܐ ܐܸܫܬܵܐ ܘܠܵܐ ܡܸܫܬܿܚܠܲܦ ܀", ":ܪܲܚܡܵܢܵܐܝܼܬܼ ܕܕܼܵܐ ܨܸܒܼܝܵܢܵܟ ܥܲܡ ܟܠ ܕܵܪ̈ܝܼܢ", "ܘܠܵܐ ܐܸܬܼܒܲܨܲܪ ܡ̣ܢ ܡܵܐ ܕܐܝܼܬܼܵܘܗܝ ܥܕܲܡܵܐ ܠܚܲܪܬܼܵܐ ܀", ":ܓ̣ܙܲܪܬܿ ܥܲܠ ܐܵܕܡ ܕܝܼܢܵܐ ܕܡܵܘܬܵܐ ܕܲܚܛ̣ܵܐ", "ܘܲܚ̣ܝܵܐ ܐܵܕܼܵܡ ܒܵܬܲܪ ܕܲܚܛ̣ܵܐ ܬܫܲܥܡܵܐܐ ܘܝܲܬܼܿܝܼܪ ܀", ":ܦܣܲܩ̣ܬܿ ܥܲܠ ܩܵܐܹܝܢ ܫܒܲܥ ܬܲܒܼܥܵܬܵܐ ܕܫܲܒܼܥܵܐ ܢܸܓܼܕܲܝܼ̈ܢ", "ܘܠܵܐ ܓ̣ܡܲܪܬܿ ܐܸܢܹܝܢ ܚܲܬܿܝܼܬܼܵܐܝܼܬܼ ܐܲܟܼܡܵܐ ܕܲܦܣܲܩ̣ܬܿ ܀", ":ܐܼܡ݂ܲܪܬܿ ܕܐܸܥܛܹܐ ܟܠܡܵܐ ܕܥܸܒܲܕܹܿܬܼ ܕܠܵܐ ܚܵܘܣܵܐ", "ܘܗܵܐ ܩܲܝܵܡܵܐ ܒܪܝܼܬܼܵܐ ܟܠܵܗ̇ ܥܲܡ ܟܠ ܕܲܗܘ̤ܵܘ ܀", ":ܠܵܛ̣ܬܵܝܗܝ ܠܲܟܼܢܲܥ̄ܢ ܕܢܸܗܘܸܐ ܥܲܒܼܕܵܐ ܘܲܥܒܸܕܼ ܥܲܒܼܕܲܝ̈ܢ", "ܘܐܲܡܠܸܟܼܘ ܡܸܢܹܗ ܡܲܠ̈ܟܹܿܐ ܩ̈ܫܲܝܵܐ ܘܫܲܥܒܸܿܕܼܘ ܥܲܡܡܹ̈ܐ ܀", ":ܢܚ̣ܸܬܿܬܿ ܟܲܕܼ ܠܵܐ ܢܚ̣ܸܬܿܬܿ ܠܒܹܝܬܼ ܒܵܒܼܠܵܝܹ̈ܐ ܠܡܸܥܒܲܕܼ ܩܹܐܪܣܵܐ", "ܘܫܲܚܠܸܦܬܿ ܐܸܢܘܿܢ ܠܡܵܐܢܲܝ̈ ܙܲܝܢܵܟ ܠܲܡܫܲܝܢܘܼܬܼܵܐ ܀", "ܓܙܲܡ̣ܬܿ ܥܲܠ ܐܲܪܥܵܐ ܕܦܵܠܹܣܛܝܼܢܹܐ ܕܠܵܐ ܢܦܘܼܫ ܒܵܗ̇ ܐ̄ܢܵܫ:", "ܘܦܵܫ̣ܘ ܪܸ̈ܒܿܘܵܬܼܵܐ ܡ̣ܢ ܝܲܬܵܒܹ̈ܝܗ̇ ܕܠܵܐ ܡܲܪܕܿܘܼܬܵܐ ܀", ":ܐܲܪܝܼܡܬܿ ܐܝܼܕܼܵܟ ܥܲܠ ܡܸܨܪ̈ܝܹܐ ܘܢܲܓܸܿܕܲܬܿ ܐܸܢܘܿܢ", "ܘܠܲܝܬܿ ܡܲܪܕܕܿܘܼܬܼܵܐ ܕܠܵܐ ܚܠܝܼܛ ܗ̄ܘ̣ܵܐ ܒܵܗ̇ ܚܢܵܢܵܐ ܩܲܠܝܼܠ ܀", ":ܝܲܡܲܝܼܬܼ݂ ܕܬܼܵܘܒܸܿܕܼ ܠܝܼܣܪ̈ܠܵܝܹܐ ܒܚܘܼܪܒܵܐ ܕܚܝܼܠܵܐ", "ܘܒܼܵܬܲܪ ܕܝܼܡ݂ܲܝܬܿ ܦܲܪܢܸܣܬܿ ܐܸܢܘܿܢ ܚܘܼܒܵܢܵܐܝܼܬܼ ܀", ":ܚܘܼܒܵܢܵܐܝܼܬܼ ܚ̣ܙܲܝܢܲܢ ܕܲܪܕܲܝܬܿ ܟܠ ܟܲܪ ܕܲܪܕܲܝܬܿ", "ܘܠܲܝܬܿ ܡܲܪܕܿܘܼܬܼܵܐ ܕܠܵܐ ܡܵܙ̇ܓܲܬܿ ܒܵܗ̇ ܒܲܣܝܼܡܘܼܬܼܵܐ ܀", ":ܒܒܲܣܝܼܡܘܼܬܵܟ ܐܸܬܼܒܲܩܝܼܢܲܢ ܘܡܸܬܼܒܲܩܹܝܢܲܢ", "ܘܠܵܐ ܫܵܠܹ̇ܝܢܲܢ ܡ̣ܢ ܬܲܟܼܫܲܦܬܵܐ ܕܥܲܠ ܚܵܘ̈ܒܵܬܲܢ ܀", ":ܒܪܲܒܿܘܼܬܼ ܚܘܼܒܵܟ ܡܸܬܼܓܵܘܣܝܼܢܲܢ ܒܟܼܠ ܥܸܕܵܢܝܼ̈ܢ", "ܒܲܕܼܡܘܼܬܼ ܝܲܠ̈ܕܹܿܐ ܕܛܵܦ̇ܣܝܼܢ ܟܠܫܵܥ ܒܐܲܒܼܵܗܲܝ̈ܗܘܿܢ ܀", ":ܠܐܲܒܼܵܗܘܼܬܼܵܟ ܡܸܣܬܲܟܿܠܝܼܢܲܢ ܐܲܒܼܵܐ ܒܲܠܚܘܿܕܼ", "ܘܠܵܐ ܩܵܪܹܝܢܲܢ ܐܲܒܼܵܐ ܕܝܲܠܕܲܝܢ ܚܘܼܒܵܢܵܐܝܼܬܼ ܀", ":ܠܵܐ ܝܵ̇ܕܸܥܝܼܢܲܢ ܠܐܲܒܼܵܐ ܐ̄ܚܪܹܢܵܐ ܐܸܠܵܐ ܐܸܢ ܠܵܟ", "ܕܠܲܝܬܿ ܐܲܒܼܵܗܹ̈ܐ ܕܕܼܵܡܹ̇ܐ ܚܘܼܒܗܘܿܢ ܠܐܲܒܼܵܗܘܼܬܵܟ ܀", ":ܐܲܢ̄ܬܿ ܐܲܢ̄ܬܿ ܒܲܠܚܘܿܕܼ ܐܲܒܼܵܐ ܘܡ̇ܪܵܐ ܐܵܦ ܕܲܝܵܢܵܐ", "ܕܐܝܼܬܼ ܠܵܟ ܟܠܗܹܝܢ ܥܲܡ ܐܝܼܬܼܘܼܬܼܵܟ ܕܠܵܐ ܫܘܼܪܵܝܵܐ ܀", ":ܕܠܵܐ ܫܘܼܪܵܝܵܐ ܩܢܹܝܬܿ ܟܠ ܕܲܩܢܹܝܬܿ ܐܵܠܵܗܵܐܝܼܬܼ", "ܘܠܲܝܬܿ ܠܵܟ ܡܸܕܹܿܡ ܕܠܵܐ ܐܝܼܬܼܵܘܗܝ ܗ̄ܘ̣ܵܐ ܐܲܡܝܼܢܵܐܝܼܬܼ ܀", ":ܠܘܵܬܼܵܟ ܡ̇ܪܹܝܢ ܦܠܹܐ ܠܲܡܪܵܡܘܼ ܥܲܝܢܹ̈ܐ ܕܟܼܠܢܵܫ", "ܘܡܸܢܵܟ ܢܸܫܐܲܠ ܡ̇ܙܘܿܢ ܙܲܒܼܢܵܐ ܘܫܘܼܒܼܩܵܢ ܥܵܘ̣ܠܵܐ ܀", ":ܚܘܼܣ ܥܲܠ ܚܲܝܲܝ̈ܢ ܢܸܒܼܥܵܐ ܕܚܲܝܹ̈ܐ ܠܵܐ ܡ̇ܝܘܿܬܹ̈ܐ", "ܘܗܲܒܼܠܲܢ ܙܲܒܼܢܵܐ ܕܲܡܠܹܐ ܫܲܝܢܵܐ ܘܬܘܼܪܣܵܝ ܚܲܝܹ̈ܐ ܀", ":ܚ̣ܛܲܝܢܲܢ ܣܲܓܿܝܼ ܘܲܥܒ݂ܲܪ ܥܵܘ̣ܠܲܢ ܠܥܸܠ ܡ̣ܢ ܪܹܫܲܢ", "ܘܩܲܪܝܼܒܼܝܼܢܲܢ ܠܡܸܬܿܛܲܒܵܥܘܼ ܒܗܵܘܬܼܵܐ ܕܚܵܘܒܲܝ̈ܢ ܀", ":ܥ̣ܫܸܢ ܡܸܢܝܵܢܵܐ ܕܲܫܟܼܝܼܪ݁ܵܬܲܢ ܡ̣ܢ ܡܸܢܝܵܢܵܐ", "ܘܠܵܐ ܡܸܬܿܬܿܟܼܝܼܠܵܐ ܚܲܝܵܒܼܘܼܬܲܢ ܒܟܲܝܠܵܐ ܝ̄ܕܼܝܼܥܵܐ ܀", ":ܒܠܲܥ̣ܢܲܢ ܣܲܓܿܝܼ ܐܵܦ ܡܲܚ̈ܘܵܬܼܵܐ ܥܲܙܝܼ̈ܙܵܬܵܐ", "ܘܠܵܐ ܦܵܫ̣ ܝܲܨܪܲܢ ܡ̣ܢ ܥܸܢܝܵܢܵܐ ܕܨܼܝܕܼ ܒܝܼ̈ܫܵܬܼܵܐ ܀", ":ܢܬܲܥ ܡܲܬܼܩܵܠܵܐ ܕܪܲܒܿܘܼܬܼ ܢܸܓܼܕܲܢ ܡ̣ܢ ܣܲܢ̈ܝܵܬܲܢ", "ܘܠܵܐ ܢܲܣܝܼܢܲܢ ܠܡܸܣܢܵܐ ܥܵܘ̣ܠܲܢ ܘܠܵܐ ܟܠ ܟܠܹܗ ܀", ":ܐܸܢܗܘ̤ ܕܥܵܘ̣ܠܲܢ ܣܗܸ݂ܕܼ ܒܲܢ ܡ̇ܪܝܵܐ ܐܲܟܼܡܵܐ ܕܲܟܼܬܼܝܼܒܼ", "ܐܲ̄ܢ̄ܬܿ ܚܘܼܢ ܘܲܫܒܼܘܿܩ ܡܸܛܠ ܪ̈ܲܚܡܲܝܟ ܕܠܵܐ ܡܸܬܼܡܲܫܚܝܼܢ ܀", ":ܠܵܐ ܡܸܬܼܡܲܫܚܵܐ ܡܪܲܚܡܵܢܘܼܬܼܵܟ ܡ̣ܢ ܡ̇ܫܘܿܚܹ̈ܐ", "ܘܐܸܢ ܗܵܟܲܢܵܐ ܗ̄ܝܼ ܡ̇ܢܵܘ ܥܵܘ̣ܠܲܢ ܒܵܩܵܐ ܫܝܼܛܵܐ ܀", ":ܒܵܩܵܐ ܗ̄ܝ̣ ܫܝܼܛܵܐ ܥܵܘܵܠܘܼܬܲܢ ܟܡܵܐ ܐܸܢ ܪܲܒܵܐ", "ܫܕܼܝܼܗ̇ ܐܲܝܟ ܒܸܙܩܵܐ ܒܝܲܡܵܐ ܪܲܒܵܐ ܕܒܲܣܝܼܡܘܼܬܼܵܟ ܀", ":ܠܵܐ ܬܲܩܸܨ ܠܲܢ ܥܲܠ ܕܲܚܛ݂ܲܝܢܲܢ ܐܲܝܟ ܚܲܛܵܝܹ̈ܐ", "ܕܐܲܢܬܿ ܛܵܒܼ ܡ̣ܢ ܟܠ ܡܦܵܣ ܐܲܢ̄ܬܿ ܒܲܙܢܵܐ ܕܚܲܛܵܝܘܼܬܲܢ ܀", ":ܐܲܢ̄ܬܿ ܝܵ̇ܕܲܥܲܬܿ ܠܲܢ ܩܕܼܵܡ ܬܘܼܩܵܢܲܢ ܘܒܼܵܬܲܪ ܕܲܗ̣ܘܲܝܢ", "ܘܲܡܦܵܣ ܐܲܢ̄ܬܿ ܒܹܗ ܒܝܲܨܪܲܢ ܒܝܼܫܵܐ ܕܡܸܨܛܲܠܝܵܢܵܐ ܗ̄ܘ̣ ܀", ":ܕܐܲܢ̄ܬܿ ܬܲܩܸܢܬܵܝܗܝ ܘܐܲܢ̄ܬܿ ܐܲܥܢܝܼܬܵܝܗܝ ܠܡܸܬܼܗܲܓܵܝܘܼ", "ܡ̇ܕܹܝܢ ܡܸܢܵܟ ܝ̄ܠܸܦ ܗܸܓܼܝܵܢܵܐ ܕܒܹܝܬܼ ܛܵܒܼ ܠܲܕܼܒܝܼܫ ܀", ":ܘܐܸܢ ܐܲܢ̄ܬܿ ܪܲܒܵܐ ܘܗܘ̤ ܬܲܠܡܝܼܕܼܵܐ ܕܪܲܒܵܢܘܼܬܼܵܟ", "ܓܡܘܿܪ ܬܲܠܡܝܼܕܼܵܟ ܐܲܝܟ ܨܸܒܼܝܵܢܵܐ ܕܪܲܒܵܘܼܬܼܵܟ ܀", ":ܣܲܒ̣ ܠܵܟ ܛܲܢܬܵܐ ܠܛܲܠܝܵܐ ܫܲܒܼܪܵܐ ܕܐܸܬܿܬܿܠܡܲܕܼ ܠܵܟ", "ܘܲܗܓܼܝܼ ܩܕܼܵܡ̇ܘܗܝ ܗܸܓܼܝܵܢ ܡܸܠܹ̈ܐ ܕܲܡܚܲܝ̈ܡܵܢ ܠܹܗ ܀", ":ܟܬܼܘܿܒܼ ܐܵܬܼ̈ܘܵܬܼܵܐ ܕܫܸܡ ܐܝܼܬܼܘܼܬܼܵܟ ܥܲܠ ܪܸܥܝܵܢܹܗ", "ܘܢܸܩܪܹ̈ܐ ܒܗܵܘܢܵܐ ܘܢܸܛܲܪ ܛܲܟܼܣܵܐ ܕܕܘܼܒܵܪ ܚܲܝܵܘ̈ܗܝ ܀", ":ܬܢܝܼ ܘܲܪܫܘܿܡ ܠܹܗ ܚܘܼܩܵܐ ܐ̄ܚܪܹܢܵܐ ܕܪܸܚܡܲܬܼ ܐ̄ܢܵܫܵܐ", "ܕܢܹܐܣܘܿܪ ܚܘܼܒܹܿܗ ܒܐܵܠܲܦ ܐܝܼܬܼܝܵܐ ܘܬܼܵܘ ܐ̄ܢܵܫܘܼܬܼܵܐ ܀", ":ܘܐ̄ܢܵܫܵܐ ܡ̇ܐ ܕܐܸܬܼܝܲܠܲܦ ܠܡܸܩܪܵܐ ܫܲܦܝܼܪ", "ܦܫܝܼܡ ܠܹܗ ܕܢܸܟܼܬܿܘܿܒܼ ܘܢܸܬܼܗܲܓܹܿܐ ܒܵܗ̇ ܒܚܹܐܪܘܼܬܼ ܢܲܦܫܹܗ ܀", ":ܚܹܐܪܘܼܬܼ ܢܲܦܫܵܬܐ ܡܠܲܝ̣ܬܵܗ̇ ܠܢܲܦܫܵܐ ܟܕܼ ܬܲܩܸܢܬܵܗ̇", "ܘܛܵܒܼ ܫܲܠܝܼܛܵܐ ܠܡܸܦܪܲܫ ܬܲܪܬܹܿܝܢ ܦܵܪܘܿܫܵܐܝܼܬܼ ܀", ":ܦܪܘܿܫ ܦܵܪܘܿܫܬܵܐ ܗܵܢ ܦܘܼܪܫܵܢܵܐ ܕܣܝܼܡ ܒܲܟܼܝܵܢܹܟܼܝ", "ܘܕܲܥܝ ܠܲܟܼܝܵܢܹܟܼܝ ܘܠܲܡܬܲܩܢܵܢܹܟܼܝ ܕܣܵܡ̣ ܒܹܟܼܝ ܬܲܪܬܹܿܝܢ ܀", ":ܬܲܪܬܹܿܝܢ ܐܝܼܬܼ ܠܹܟܼܝ ܢܦܫܵܐ ܡ̇ܪܬܵܐ ܕܛܵܒܼܬܼܵܐ ܘܒܼܝܼܫܬܵܐ", "ܕܘܼܢܝ ܟܹܐܢܵܐܝܼܬܼ ܕܐܲܝܕܵܐ ܟܹܐܢܵܐ ܡ̣ܢ ܬܲܪ̈ܬܲܝܗܹܝܢ ܀", ":ܒܚܸܟܵܐ ܕܒܸܣܪܵܐ ܦܵܪܫܲܬܿܝ ܚܲܠܝܵܐ ܡ̣ܢ ܡܪܝܼܪܵܐ", "ܦܪܘܿܫܝ ܠܲܟܼܝܵܢܹܟܼܝ ܐܲܟܼܡܵܐ ܕܲܦܪܲܫ̣ܬܿܝ ܠܲܕܼܠܵܐ ܕܝܼܠܹܟܼܝ ܀", ":ܕܝܼܠܹܟܼܝ ܫܲܦܝܼܪ ܠܡܸܚܙܵܐ ܫܲܦܝܼܪ ܐܸܢ ܫܲܦܝܼܪܲܬܿܝ", "ܘܡ̇ܐ ܕܲܫܦ݂ܲܪ ܠܹܟܼܝ ܫܘܼܦܪܵܐ ܕܢܲܦܫܹܟܼܝܒ ܟܹܐܝܢ ܒܘܼܚܪܵܢܹܟܼܝ ܀", ":ܟܹܐܝܢ ܒܘܼܚܪܵܢܵܐ ܗ̄ܘ̣ ܟܠ ܒܲܪܢܵܫܵܐ ܕܲܩܢܸܐ ܢܲܦܫܵܐ", "ܘܲܕܠܝܼܠܵܐ ܠܹܗ ܠܡܸܦܪܲܫ ܣܲܢܝܵܐ ܡ̣ܢ ܫܲܦܝܼܪܵܐ ܀", ":ܫܲܦܝܼܪ ܡ̇ܕܹܝܢ ܕܵܝ̇ܢܝܼܢ ܥܲܡܲܢ ܟܝܵܢܹ̈ܐ ܚܲܪ̈ܫܹܐ", "ܘܲܡܚܲܝܒܼܝܼܢ ܠܲܢ ܕܠܵܐ ܚܲܝܵܒܼܝܼܢ ܠܚܲܝܵܒܼܘܼܬܲܢ ܀", "ܐܸܢ ܟܹܐܢܵܐܝܼܬܼ ܪܕܲܢ ܦܘܼܩܕܵܢܵܐ ܐܲܠܵܗܵܝ̇ܐ:", "ܘܫܲܚܠܸܦ ܙܲܒܼܢܹ̈ܐ ܠܒܲܪ ܡ̣ܢ ܛܲܟܼܣܵܐ ܕܫܘܼܚܠܵܦܲܝ̈ܗܘܿܢ ܀", ":ܟܹܐܢܵܐ ܡܚܘܿܬܲܢ ܘܲܬܼܪܝܼܨ ܢܸܓܼܕܼܵܐ ܕܡܲܪܵܚܘܼܬܲܢ", "ܘܬܼܘܼܒܼ ܫܵܘܹ̇ܝܢܲܢ ܠܡܸܬܼܢܲܓܼܵܕܼܘܼ ܢܸܓܼ̈ܕܹܿܐ ܥܦܝܼܦܹ̈ܐ ܀", ":ܢܸܓܼ̈ܕܹܿܐ ܥܦܝܼܦܹ̈ܐ ܚܲܝܵܒܼ ܝܲܨܪܲܢ ܠܡܸܬܼܢܲܓܼܵܕܼܘܼ", "ܕܝܵ̇ܕܲܥ ܕܲܚܛ̣ܵܐ ܘܠܵܐ ܡܸܬܼܥܲܗܲܕܼ ܬܒܲܥܬܼܵܐ ܕܕܼܝܼܢܵܐ ܀", ":ܫܡܝܼܥ ܠܹܗ ܕܝܼܢܵܐ ܕܗܵܘܹ̇ܐ ܒܚܲܪܬܼܵܐ ܕܫܘܼܠܵܡ", "ܘܠܵܐ ܡܸܣܬܲܪܲܕܼ ܡ̣ܢ ܫܘܼܢܵܩܵܐ ܕܫܸܡ ܓܹܗܲܢܵܐ ܀", ":ܘܵܝܠܲܢ ܕܲܟܼܡܵܐ ܛܪܘܼܢ ܪܸܥܝܵܢܲܢ ܡ̣ܢ ܛܲܪܵܢܵܐ", "ܕܫܲܪܝܼܪܵܐ ܠܲܢ ܘܠܵܐ ܫܲܪܝܼܪܵܐ ܬܒܲܥܬܼܵܐ ܕܕܼܝܼܢܵܐ ܀", ":ܫܲܪܝܼܪ ܠܲܢ ܠܡܵܢ ܠܵܐ ܒܵܗܹ̇ܒܼ ܝܲܨܪܵܐ ܒܝܼܫܵܐ", "ܘܥܲܠ ܡ̇ܢ ܡܲܩܠܸܐ ܠܘܼܩܒܲܠ ܡܸܕܲܡ ܕܫܲܪܝܼܪ ܘܲܒܼܚܝܼܪ ܀", ":ܫܲܪܝܼܪ ܕܝܼܢܵܟ ܪܲܒܿ ܕܲܝܵܢܹ̈ܐ ܕܕܼܵܐܲܝܟ ܟܠܵܐ", "ܘܡ̇ܐܢܵܐ ܢܸܥܒܸܿܕ ܕܕܲܓܸܿܠ̄ܢ ܐܸܢܘܿܢ ܐܲܓܼܙܵܪ ܕܝܼܢܲܝ̈ܟ ܀", ":ܕܲܓܵܠܵܐܝܼܬܼ ܫܡ݂ܲܥܢܵܝܗܝ ܠܲܫܡܵܐ ܕܕܼܝܼܢܵܟ ܟܹܐܢܵܐ", "ܘܐܸܠܘܼ ܫ̣ܡܲܥܬܵܝܗܝ ܫܲܪܝܼܪܵܐܝܼܬܼ ܠܵܐ ܚܵܛܹ̇ܝܢ ܗ̣̄ܘܲܝܢ ܀", ":ܚ̣ܛܲܝܢ ܐܲܝܟ ܕܲܚܛ̣ܲܝܢ ܠܦܘܼܬܼ ܕܲܟܼܝܵܢܲܢ ܢܩܸܐ ܠܲܚܛܝܼܬܼܵܐ ܗ̄ܘ̣", "ܡܵܪܹܐ ܟܝܵܢܹ̈ܐ ܚܘܼܢ ܠܲܟܼܝܵܢܲܢ ܕܠܵܐ ܢܸܬܼܚܲܝܲܒܼ ܀", ":ܥܲܠ ܚܵܘ̈ܒܵܬܲܢ ܩܲܢܝܼܛܝܼܢܲܢ ܒܟܼܠܗܘܿܢ ܚܲܝܲܝ̈ܢ", "ܘܗܵܐ ܡܪܲܟܿܒܼܝܼܢܲܢ ܦܘܼܪ̈ܣܹܐ ܕܒܼܵܥܹ̇ܝܢ ܫܪܵܝ ܚܵܘ̈ܒܵܬܼܵܐ ܀", ":ܫܪܝ ܚܵܘ̈ܒܵܬܲܢ ܡ̇ܪܵܐ ܕܫܲܠܝܼܛ ܥܲܠ ܚܵܘ̈ܒܵܬܲܢ", "ܘܲܠܚܝܼ ܐܸܢܹܝܢ ܡ̣ܢ ܥܘܼܗܕܵܢܵܐ ܕܲܣܦܲܪ ܕܝܼܢܲܝ̈ܟ ܀", ":ܐܦܸܩ ܐܸܢܹܝܢ ܡ̣ܢ ܒܹܝܬܼ ܐܲܪ̈ܟܹܿܐ ܕܕܲܝܵܢܘܼܬܼܵܟ", "ܘܬܲܠܲܚ ܐܸܢܹܝܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܠܵܐ ܢܦܘܼܫ ܨܹܐܕܷܲܟ ܫܛܵܪܵܐ ܕܲܟܼܬܼܝܼܒܼ ܐܵܕܼܵܡ̇ܐܝܼܬܼ", "ܕܠܵܐ ܢܸܬܼܚܲܬܿܪܘܼܢ ܣܵܢ̇ܐܵܘ̈ܗܝ ܕܐܵܕܼܵܡ ܒܚܵܘܒܵܘ̈ܗܝ ܕܐܕܼܵܡ ܀", ":ܐ̄ܫܛܵܪܵܐ ܕܚܵܘ̈ܒܹܿܐ ܟܬ݂ܲܒܼ ܗ̄ܘ̣ܵܐ ܒܲܥܕܹܢ ܒܐܘܼܟܼܠܵܐ ܕܦܹܐܪܵܐ", "ܘܲܕܼܠܵܐ ܦܲܪܥܹܗ ܚܕܼܝܼ ܣܵܛܵܢܵܐ ܒܚܵܘܒܲܬܼ ܚܵܘܒܵܘ̈ܗܝ ܀", ":ܗܵܝ̇ ܪܸܒܿܘܼܬܼܵܐ ܕܗܵܘ̇ ܦܘܼܩܕܵܢܵܐ ܪܒܼܵܬ̤ ܥܲܠ ܝܲܠܕܵܘ̈ܗܝ", "ܘܝܲܗ̄ܒܼ݂ܘ ܦܲܓܼܪܲܝܗܘܿܢ ܡܫܲܟܿܢܵܢܘܼܬܼܵܐ ܠܡܵܘܬܵܐ ܝܲܥܢܵܐ ܀", ":ܐܲܝܟ ܡܸܫܟܢܹ̈ܐ ܠ݂ܒܲܟ ܦܲܓܼܪ̈ܲܝܗܘܿܢ ܡ̇ܘܬܵܐ ܨܹܐܕܼܵܘܗܝ", "ܘܗܵܐ ܡܒܲܠܸܐ ܠܗܘܿܢ ܚܲܪܡ̇ܢܵܐܝܼܬܼ ܒܢܸܩܥܹ̈ܐ ܕܲܫܝܘܿܠ ܀", ":ܫܝܘܿܠ ܒܵܠܲܥܬܼܵܐ ܒܸܠܥܲܬ̤ ܐܸܢܘܿܢ ܠܲܒܼܢܲܝ̈ ܥܲܦܪܵܐ", "ܘܠܲܝܬܿ ܥܲܦܪܵܢܵܐ ܕܪܵܢܹ̇ܐ ܒܥܲܦܪܵܐ ܕܲܟܼܢܵܘܵܬܹ̈ܗ ܀", ":ܓܵܒܹ̇ܠ ܥܦܲܪܲܢ ܚܘܼܣ ܥܲܠ ܥܲܦܪܲܢ ܕܲܗܘ̤ܵܐ ܥܲܦܪܵܐ", "ܘܢܲܚܸܡ ܥܲܦܪܲܢ ܡ̣ܢ ܡܝܬܼܘܼܬܼܵܐ ܘܡ̣ܢ ܚܵܘ̈ܒܵܬܼܵܐ ܀", ":ܒܲܬܼܪܹܝܢ ܡ̇ܘ̈ܬܿܝܼܢ ܕܒܼܝܼܫ ܚܲܕܼ ܡ̣ܢ ܡܲܝܬܼܝܼܢܲܢ", "ܒܚܘܼܒܵܠ ܡ̇ܘܬܵܐ ܘܒܲܫܟܼܝܼܪ݁ܵܬܼܵܐ ܕܒܼܝܼܫܘܼܬܼ ܝܲܨܪܲܢ ܀", ":ܢܲܚܸܡ ܚܲܝܲܝ̈ܢ ܪܵܚܹ̇ܡ ܚܲܝܲܝ̈ܢ ܡ̣ܢ ܬܲܪ̈ܬܷܲܗܹܝܢ", "ܘܲܦܬܲܚ ܒܐܲܦܲܝ̈ܢ ܬܪܲܥ ܡܝܼܬܼܘܼܬܼܵܐ ܘܫܘܼܒܼܩܵܢ ܥܵܘ̣ܠܵܐ ܀", ":ܡ̇ܘܬܵܐ ܘܥܵܘ̣ܠܵܐ ܐܸܚܲܕܼܘ ܒܐܲܦܲܝ̈ܢ ܬܪܲܥ ܢܸܟܼܠܲܝ̈ܗܘܿܢ", "ܘܗܵܐ ܡܸܨܛܲܢܥܝܼܢ ܕܲܢܛܲܒܥܘܼܢܵܢ ܒܠܵܐ ܢܘܼܚܵܡܵܐ ܀", ":ܐܲܢ̄ܬܿ ܫܒܼܝܼܠ ܢܘܼܚܵܡܵܐ ܘܚܘܼܣܵܝ ܚܵܘ̈ܒܹܿܐ", "ܘܐܲܢ̄ܬܿ ܐܲܠܸܦܬܵܢ ܕܒܼܵܛܹ̇ܠ ܡ̇ܘܬܵܐ ܘܫܵܬܹ̇ܩ ܥܵܘ̣ܠܵܐ ܀", ":ܒܚܲܕܼ ܡ̣ܢ ܓܸܢܣܲܢ ܕܪܲܫܬ̣ܵܗ̇ ܠܐܘܼܪܚܵܐ ܕܚܘܼܕܵܬܼ ܓܸܢܣܲܢ", "ܗܲܒܼܠܲܢ ܕܢܸܪܕܹܿܐ ܠܘܼܥܕܵܐ ܦܲܐܝܵܐ ܕܚܘܼܕܵܬܼ ܚܲܝܲܝ̈ܢ ܀", ":ܒܚܲܝܘܼܬܼ ܚܲܝܵܘ̈ܗܝ ܚܲܬܸܿܡ ܐܸܢܘܿܢ ܠܕܲܫܢܹ̈ܐ ܕܚܲܝܲܝ̈ܢ", "ܘܲܬܼܟܼܝܼܠܝܼܢܲܢ ܕܠܵܐ ܡܕܲܓܸܿܠ ܐܲܢ̄ܬܿ ܒܫܘܼܘܕܵܝ ܡܸܠܲܝ̈ܟ ܀", ":ܗܡܲܝܪܵܐ ܕܫܲܝܢܵܐ ܕܒܲܪ̣ܬܿ ܡ̣ܢ ܓܸܢܣܲܢ ܡܠܸܐ ܚܵܘ̈ܒܵܬܼܵܐ", "ܘܗܵܐ ܡܸܙܕܲܝܲܚ ܒܲܫܒܼܝܼ̈ܚܵܬܵܐ ܕܐܲܠܵܗܘܼܬܼܵܟ ܀", ":ܫܒܼܝܼܚ ܡ̣ܢ ܟܠܵܐ ܥ̣ܒܲܕܿܬܵܝܗܝ ܥܲܡܵܟ ܠܪܹܫܝܼܬܼ ܚܲܝܲܝ̈ܢ", "ܝܲܩܲܪ ܚܲܝܲܝ̈ܢ ܡܸܛܠ ܚܲܝܵܘ̈ܗܝ ܕܗܵܘ̇ ܕܲܓܼܒ݂ܲܝܬܵܝܗܝ ܀", ":ܚܘܼܒܵܐ ܪܲܒܵܐ ܕܠܵܐ ܡܸܬܼܡܲܠܲܠ ܚܵܘܝܼܬܿ ܨܹܐܕܵܪܘܗܝ", "ܒܗܵܝ̇ ܕܐܲܣܸܩܬܵܝܗܝ ܠܪܵܘܡ̇ܐ ܪܲܒܵܐ ܕܲܫܡܵܟ ܀", ":ܢܦܝܼܣܵܟ ܡ̇ܕܹܝܢ ܒܲܪ ܝܲܡܝܼܢܵܐ ܕܐܲܠܵܗܘܼܬܼܵܟ", "ܕܬܬܼܪܲܥܸܐ ܠܲܢ ܥܲܠ ܕܐܲܪܓܸܿܙܢܵܟ ܥܵܘ̇ܠܵܐܝܼܬܼ ܀", ":ܨܠܘܿܬܼܵܐ ܐܲܡܝܼܪ ܕܲܡܩܲܪܸܒܼ ܠܵܟ ܚܠܵܦ ܚܲܛܵܝܹ̈ܐ", "ܗܵܐ ܥܸܕܵܢܵܐ ܕܬܼܵܒܲܥ ܛܲܟܼܣܵܐ ܕܨ̈ܠܵܘܵܬܼܵܐ ܀", ":ܚܘܼܒܵܢܵܐܝܼܬܼ ܡܥ̈ܕܼ ܕܲܢܨܲܠܸܐ ܚܠܵܦ ܚܲܒܿܝܼܒܼܵܘ̈ܗܝ", "ܩܲܒܸܿܠ ܡܸܠܵܘ̈ܗܝ ܒܚܘܼܒܵܐ ܕܲܦܠܸܐ ܠܒܲܣܝܼܡܘܼܬܼܵܟ ܀", ":ܚܘܒܵܢܵܐܝܼܬܼ ܡܚܲܒܸܿܒܼ ܐܲܢ̄ܬܿ ܠܹܗ ܒܪܲܪܓܼܵܐ ܕܲܫܡܵܟ", "ܓܡܘܿܪ ܒܲܥܒܼܵܕܼܵܐ ܦܝܵܣܵܐ ܕܡܸܠܵܘ̈ܗܝ ܕܡܸܛܠܵܬܲܢ ܀", ":ܡܸܛܠܵܬܲܢ ܡܨܲܠܸܐ ܥܲܡܲܢ ܪܹܫܹܗ ܕܓܸܢܣܲܢ", "ܪܵܚܹ̇ܡ ܓܸܢܣܲܢ ܫܡܲܥ ܒܲܪ ܓܸܢܣܲܢ ܘܚܘܼܣ ܥܲܠ ܓܸܢܣܲܢ ܀", ":ܨܘܼܬܼ ܒܵܥܘܼܬܲܢܡ ܕܲܡܩܲܪܸܒܼ ܠܵܟ ܒܪܵܐ ܒܲܪ ܓܸܢܣܲܢ", "ܘܗܲܒܼܠܲܢ ܐܝܼܕܼܵܐ ܕܚܘܼܣܵܝ ܚܵܘ̈ܒܹܿܐ ܕܒܼܵܥܹ̇ܝܢܲܢ ܠܵܟ ܀", ":ܫܡܲܥܲܝܢ ܛܵܒܼܵܐ ܕܲܫܡܝܼܥܵܐ ܠܵܟ ܝܵܥܘܼܬܼ ܡܸܠܲܝ̈ܢ", "ܘܐܲܦܝܼܣ ܐܲܢ̄ܬܿ ܠܵܟ ܐܸܢܗܘ̤ ܕܲܙܥܘܿܪ ܦܝܵܣܲܢ ܨܹܐܕܲܝܟ ܀", ":ܙܥܘܿܪ ܗ̄ܘ̣ ܦܝܵܣܲܢ ܠܦܘܼܬܼ ܪܲܒܿܘܼܬܼܵܐ ܕܚܲܝܵܒܼܘܼܬܲܢ", "ܘܲܕܼܠܵܐ ܢܦܝܼܣ ܠܵܟ ܐܵܦ ܗܝ̤ ܗܵܕܹܐ ܕܚܲܝܵܒܼܘܼܬܼܵܐ ܗ̄ܝܼ ܀", ":ܒܐܵܓܼܘܿܢ ܚܲܫܹ̈ܐ ܕܥܲܠ ܚܵܘ̈ܒܲܬܿܢ ܪܡܹܝܢܲܢ ܟܠܢܵܫ", "ܘܕܲܢܦܝܼܣ ܩܸܢܛܵܐ ܗ̄ܘ̣ ܘܲܕܼܠܵܐ ܢܦܝܼܣ ܬܘܼܒܼ ܩܸܢܛܵܐ ܥܦܝܼܦܵܐ ܀", ":ܩܸܢܛܵܐ ܗ̄ܘ̣ ܕܲܢܦܝܼܣ ܒܲܕܼܠܵܐ ܣܢܝܼܩ ܐܲܢ̄ܬܿ ܕܲܢܦܝܼܣܘܼܢܵܟ", "ܘܲܩܢܸܛ ܩܸܢܛܝܼܢ ܐܸܢܗܘ̤ ܕܠܵܐ ܢܦܝܼܣ ܥܲܠ ܣܲܟܼܠܘܼܬܲܢ ܀", ":ܠܵܐ ܚܵܫܲܚ ܠܵܟ ܦܝܵܣܵܐ ܕܡܸܠܹ̈ܐ ܕܲܡܦܝܼܣܵܢܹ̈ܐ", "ܒܗܵܝ̇ ܕܲܫܡܝܼܥ ܠܵܟ ܦܝܵܣܵܐ ܕܟܼܠܢܵܫ ܩܕܼܵܡ ܕܲܢܦܝܼܣܵܟ ܀", ":ܚܙܸܐ ܠܵܟ ܥܵܘ̣ܠܵܐ ܕܟܼܠܗܘܿܢ ܕܵܪܹ̈ܐ ܩܕܼܵܡ ܟܠ ܒܸܪ̈ܝܵܢ", "ܘܡ̇ܢ ܐܸܡܲ݁ܪ ܐ̄ܢܵܐ ܕܵܪܹ̈ܐ ܘܙܲܒܼܢܹ̈ܐ ܥܲܡ ܐܝܼܬܼܘܼܬܼܵܟ ܀", ":ܥܲܡ ܐܝܼܬܼܘܼܬܵܟ ܠܒܼܝܼܟ ܐܲܢ̄ܬܿ ܣܵܟܼܵܐ ܕܡܸܣܬܲܝܟܼܵܢܹ̈ܐ", "ܘܠܲܝܬܿ ܒܲܒܼܪܝܼܬܼܵܐ ܡܸܕܹܿܡ ܕܐܝܼܬܼܵܘܗܝ ܕܠܵܐ ܒܵܟ ܐܝܼܬܼܵܘܗܝ ܀", ":ܥܲܡܵܟ ܐܝܼܬܼܵܘܗܝ ܥܘܼܗܕܵܢ ܣܸܦܪܹ̈ܐ ܕܲܗܘ̤ܵܘ ܘܗܵܘܹ̇ܝܢ", "ܘܠܲܝܬܿ ܒܲܥܒܼܝܼ̈ܕܹܐ ܡܸܕܹܿܡ ܕܿܟܼܣܸܐ ܡ̣ܢ ܝܼܕܲܥܬܼܵܟ ܀", ":ܓܠܸܐ ܠܵܟ ܥܵܘ̣ܠܲܢ ܘܙܲܕܿܝܼܩܘܼܬܼܵܐ ܕܥܝܼܪܹ̈ܐ ܘܐ̄ܢܵܫܵܐ", "ܘܲܬܼܩܝܼܠ ܗ̄ܘ̣ ܠܵܟ ܦܘܼܪܥܵܢ ܐܲܓܼܪܵܐ ܕܛܵܒܹ̈ܐ ܘܒܼܝܼܫܹ̈ܐ ܀", ":ܘܟܲܕܼ ܛܵܒܼ ܒܵܟ ܗ̄ܘ̣ ܟܠܡܵܐ ܕܐܝܼܬܼܵܘܗܝ ܘܲܥܬܼܝܼܕ ܕܢܸܗܘܸܐ", "ܚܢܲܢ ܠܵܐ ܡܲܨܝܵܐ ܕܠܵܐ ܢܸܬܼܟܲܫܲܦ ܥܲܠ ܚܵܘ̈ܒܵܬܲܢ ܀", ":ܥܲܠ ܝܵܘ̈ܒܵܬܲܢ ܡܸܬܼܫܦܝܼܢܲܢ ܩܕܼܵܡ ܪܲܒܿܘܼܬܼܵܟ", "ܫܒܼܘܿܩ ܚܵܘ̈ܒܵܬܲܢ ܘܲܥܛܝܼ ܐ̄ܫܛܵܪܵܐ ܕܪܲܒܿܘܼܬܼ ܥܵܘ̣ܠܲܢ ܀", ":ܚܘܼܣ ܚܲܢܵܢܵܐ ܥܲܠ ܒܝܼܫܘܼܬܿܢ ܕܥܸܫܢܲܬ̤ ܣܲܓܿܝܼ", "ܘܩܲܪܝܼܒܼܝܼܢ ܚ̄ܢܲܢ ܕܢܸܗܘܸܐ ܚܲܒܼܪܹ̈ܐ ܠܲܣܕܼܘܿܡ̇ܝܹ̈ܐ ܀", ":ܠܵܐ ܢܬܸܬܸܿܠ ܠܹܗ ܐܲܬܼܪܵܐ ܠܥܵܘ̣ܠܵܐ ܕܲܢܕܿܝܲܪ ܒܲܢ", "ܕܐܸܢ ܥܵܡܲ݁ܪ ܒܲܢ ܙܥܘܿܪܝܵܐ ܠܕܝܼܢܲܢ ܬܒܲܥܬܼܵܐ ܕܲܣܕܼܘܿܡ ܀", ":ܠܵܐ ܡ̇ܪܝ ܢܸܗܘܸܐ ܚܲܒܼܪܹ̈ܐ ܒܕܼܝܼܢܵܐ ܠܲܣܕܼܘܿܡ̇ܝܹ̈ܐ", "ܕܕܲܠܡܵܐ ܢܵܪܦܸܐ ܫܸܡ ܒܝܼܫܘܼܬܲܢ ܒܲܕܼܡܘܼܬܼ ܗܵܢ̇ܘܿܢ ܀", ":ܟܠܝܼ ܡ̣ܢ ܥܲܡܲܢ ܢܸܓܼܕܵܐ ܕܕܼܵܡܹ̇ܐ ܠܲܣܕܼܘܿܡ̇ܝܹ̈ܐ", "ܘܠܵܐ ܬܨܘܼܪ ܒܐܲܪܥܲܢ ܕܡܘܼܬܼܵܐ ܣܢܝܼܬܼܵܐ ܕܐܲܪܥܵܐ ܕܲܣܕܼܘܿܡ ܀", ":ܬܘܿܗ ܘܒܼܘܿܗ ܐܝܼܬܹܝܗ̇ ܐܲܪܥܵܐ ܕܲܣܕܼܘܿܡ ܡ̣ܢ ܟܲܕܼ ܝܸܩܕܲܬ̤", "ܘܨܲܕܝܵܐ ܘܫܲܗܝܵܐ ܡ̣ܢ ܥܲܠ̈ܠܵܬܵܐ ܕܙܲܪܥܹ̈ܐ ܘܦܹܐܪܹ̈ܐ ܀", ":ܠܵܐ ܟܹܝܬܼ ܢܸܚܙܹܝܗ̇ ܠܗܵܝ̇ ܡܲܪܕܿܘܼܬܵܐ ܘܠܵܐ ܟܠ ܟܠܹܗ", "ܘܠܵܐ ܢܸܬܼܥܲܗܲܕܼ ܫܸܡ ܣܘܼܥܪ̈ܵܢܹܝܗ̇ ܒܕܼܘܼܒܵܪ ܚܲܝܲܝ̈ܢ ܀", ":ܚܲܝܹ̈ܐ ܟܪ̈ܲܝܵܐ ܘܡܲܠܝܲܝ̈ ܚܵܘ̈ܒܹܿܐ ܚܲܝ̈ ܒܲܪܢܵܫܲܢ", "ܪܵܚܹ̇ܡ ܐ̄ܢܵܫܵܐ ܚܘܼܣ ܥܲܠ ܚܲܝܲܝ̈ܢ ܡܲܠܝܲܝ̈ ܚܵܘ̈ܒܹܿܐ ܀", ":ܠܵܐ ܬܚܲܝܸܒܼ ܠܲܢ ܒܚܲܝܵܒܼܘܼܬܼܵܐ ܕܚܵܘܒܲܬܼ ܚܵܘܒܲܝ̈ܢ", "ܕܗܵܐ ܚܵܒܼ݂ܢܲܢ ܠܲܢ ܠܩܲܠܝܼܠ ܢܸܓܼ̈ܕܹܿܐ ܕܥܲܠ ܚܵܘ̈ܒܵܬܲܢ ܀", ":ܟܲܕܼܘ ܪܕܿܝܬܵܗ̇ ܠܛܵܠܘܿܡܘܼܬܲܢ ܒܲܕܼܡܸܬܼܚܲܙ̈ܝܵܢ", "ܠܵܐ ܬܵܘܣܸܦ ܠܲܢ ܢܸܓܼ̈ܿܕܹܿܐ ܥܦܝܼܦܹ̈ܐ ܕܠܵܐ ܢܹܐܒܲܕܼ ܠܲܢ ܀", ":ܐܲܪܝܼܡ ܫܲܒܼܛܵܟ ܡ̣ܢ ܡܲܚ̈ܘܵܬܼܵܐ ܕܦܲܓܼܪܲܢ ܘܐܲܪܥܲܢ", "ܘܲܟܼܐܝܼ ܒܟܸܢܫܹ̈ܐ ܕܲܫܡܲܝܵܢܹ̈ܐ ܕܠܵܐ ܢܲܟܿܘܿܢܵܢ ܀", ":ܫܲܝܸܢ ܐܸܢܘܿܢ ܕܠܵܐ ܢܚܵܘܘܿܢ ܠܲܢ ܐܲܦܹ̈ܐ ܕܚܸܡܬܼܵܐ", "ܘܲܢܫܲܝܢܘܼܢܵܝܗܝ ܠܐܵܐܲܪ ܕܲܕܼܠܝܼܚ ܡܸܛܠ ܥܵܘ̣ܠܲܢ ܀", ":ܪܡܘܿܙ ܠܹܗ ܠܐܲܪܟܿܘܿܢ ܕܐܲܚܝܼܕܼ ܪܲܗܛܵܐ ܕܝܲܪ̈ܚܲܝ ܫܲܢ̄ܬܵܐ", "ܕܢܲܪܡܸܐ ܦܓܼܘܼܕܹ̈ܐ ܕܲܡܫܲܝܢܘܼܬܼܵܐ ܒܙܲܒܼܢܹ̈ܐ ܫܓܼܝܼܫܹ̈ܐ ܀", ":ܩܪܝܼ ܘܙܲܗܲܪܲܝܗܝ ܠܪܘܼܚܵܐ ܕܐܲܚܝܼܕܼ ܫܘܼܠܛܵܢ ܪܘܼܚܵܐ", "ܕܢܸܬܼܟܿܘܿܣ ܚܹܐܦܵܐ ܕܙܵܘܥܵܘ̈ܗܝ ܕܐܵܐܲܪ ܡ̣ܢ ܩܲܫܝܘܼܬܼܵܐ ܀", ":ܣܝܼܡ ܠܹܗ ܛܲܟܼܣܵܐ ܠܡܛܲܟܿܣܵܢܵܐ ܕܙܲܒܼܢܹ̈ܐ ܚܲܪ̈ܫܹܐ", "ܕܢܲܠܸܦ ܐܸܢܘܿܢ ܠܡܸܛܲܪ ܛܲܟܼܣܵܐ ܕܫܘܼܚܠܵܦܲܝ̈ܗܘܿܢ ܀", ":ܒܫܘܼܚܠܵܦܲܝ̈ܗܘܿܢ ܕܕܲܠܵܐ ܛܲܟܼܣܵܐ ܙܥܲܪ݂ ܟܠ ܡܸܕܹܿܡ", "ܘܠܵܐ ܡ̣ܢ ܦܵܫ̣ ܡܸܕܹܿܡ ܕܠܵܐ ܐܸܬܼܡܲܣܟܲܢ ܡ̣ܢ ܡ̇ܐ ܕܐܝܼܬܼܵܘܗܝ ܀", ":ܡܸܣܟܹܿܝܢ ܘܲܨܪܝܼܟ ܥܘܼܡܪܵܐ ܕܐ̄ܢܵܫܵܐ ܡ̣ܢ ܟܠ ܛܵܒܼ̈ܢ", "ܘܲܡܙܲܠܗܲܙ ܗ̄ܘ̣ ܡ̇ܙܘܿܢ ܦܲܓܼܪܵܐ ܘܥܸܢܝܵܢ ܢܦܫܵܐ ܀", ":ܥܪܲܩ ܠܹܗ ܡܸܢܲܢ ܢܝܵܚܵܐ ܕܦܲܓܼܪܵܐ ܘܲܕܪܲܥܝܵܢܵܐ", "ܘܩܵܡ̣ ܒܲܪܢܵܫܲܢ ܐܲܝܟ ܐܝܼܠܵܢܵܐ ܒܝܵܘܡܲܝ̈ ܣܲܬܼܘܵܐ ܀", ":ܠܣܲܬܼܘܵܐ ܟܡܝܼܪܵܐ ܕܵܡܹ̇ܐ ܪܲܗܛܵܐ ܕܝܲܪ̈ܚܲܝ ܫܲܢ̄ܬܵܐ", "ܘܠܲܝܬܿ ܒܘܼܝܵܐܐ ܕܡܲܩܢܹܐ ܣܲܒܼܪܵܐ ܒܐܲܝܕܼܵܐ ܕܦܲܐܝܵܐ ܀", ":ܠܲܝܬܿ ܟܠ ܟܠܹܗ ܥܘܼܗܕܵܢ ܡܸܕܹܿܡ ܕܢܝܼܚ ܘܲܡܫܲܝܲܢ", "ܐܸܠܵܐ ܩܵܠܵܐ ܕܲܫܟܼܝܼܪ̈ܵܬܼܵܐ ܕܪܵܥܹ̇ܡ ܒܐܲܪܥܵܐ ܀", ":ܩܵܠܵܐ ܕܥܵܘ̣ܠܵܐ ܪܵܥܹ̇ܡ ܒܲܠܚܘܿܕܼ ܒܹܝܬܼ ܐܲܪ̈ܥܵܢܹܐ", "ܘܩܵܠ ܛܵܒܼܵܬܼ̈ܐ ܫܠܹܐ ܐܲܝܟ ܡܝܼܬܼܵܐ ܕܠܵܐ ܚܝܘܼܬܼܵܐ ܀", ":ܙܢܲܝ̈ ܛܵܒܼܵܬܼ̈ܐ ܡ̣ܝܬܼܘܼ ܐܲܝܟ ܡܝܼܬܼܵܐ ܕܠܵܐ ܥܘܼܦܵܝܵܐ", "ܘܲܛܥ̣ܵܘ ܐܸܢܘܿܢ ܣܵܥܘܿܪ݁ܲܝܗܘܿܢ ܐܲܝܟ ܕܲܠܡܝܼܬܵܐ ܀", ":ܡ̣ܝܼܬܼ ܛܵܒܼܵܬܼ̈ܐ ܘܲܚ̣ܝܵܘ ܐܵܕܫܹ̈ܐ ܕܫܟܼܝܼܪ̈ܵܬܼܵܐ", "ܘܵܝ ܠܲܢ ܕܲܗ̤ܘܲܝܢ ܡܝܼ̈ܬܹܐ ܠܩܘܼܫܬܵܐ ܘܚܲܝܹ̈ܐ ܠܥܵܘ̣ܠܵܐ ܀", ":ܚܢܲܢ ܢܲܚܸܡܢܵܝܗܝ ܠܥܵܘ̣ܠܵܐ ܡܝܼܬܼܵܐ ܒܥܵܘ̇ܠܵܘܼܬܲܢ", "ܘܲܒܼܚܲܪܡܘܼܬܲܢ ܩܛ̣ܲܠܢܲܢ ܥܘܸܠܹ̈ܐ ܕܙܲܕܿܝܼܩܘܼܬܼܵܐ ܀", ":ܚܢܲܢ ܓܲܙܝܼܢܵܗ̇ ܠܙܲܕܿܝܼܩܘܼܬܲܢ ܡ̣ܢ ܝܲܠ̈ܕܵܬܼܵܐ", "ܘܠܵܐ ܝܲܗ̣̄ܒܼܢܲܢ ܠܵܗ̇ ܠܲܡܪܒܵܝܘܼ ܦܹܐܪܹ̈ܐ ܕܚܘܼܒܵܐ ܀", ":ܠܦܸܪܥܘܿܢ ܕܵܡ̇ܝܵܐ ܚܲܪܡ̇ܢܘܼܬܲܢ ܕܠܘܼܩܒܲܠ ܩܘܼܫܬܵܐ", "ܘܛܵܟ ܚܲܪܡ̇ܢܵܐ ܗ̄ܝ̣ ܠܵܐ ܡܫܲܝܢܘܼܬܲܢ ܡ̣ܢ ܕܡܸܨܪ̈ܵܝܹܐ ܀", ":ܦܸܪܥܘܿܢ ܦܲܓܼܪܹ̈ܐ ܕܥܘܸܠܹ̈ܐ ܚܲܢܸܩ ܒܡܲܝܵ̈ܐ ܕܢܲܗܪܵܐ", "ܚܢܲܢ ܚܲܝܘܼܬܼܵܐ ܕܢܲܦܫܵܐ ܛܲܒܵܥ̄ܢ ܒܡܵܡܘܿܠ ܥܵܘ̣ܠܵܐ ܀", ":ܚܲܝܹ̈ܐ ܕܢܲܦܫܵܐ ܠܵܐ ܡ̇ܝܘܿܬܿܬܼܵܐ ܡܡܝܼܬܼܝܼܢ ܐ̄ܢܵܫܵܐ", "ܠܵܐ ܗ̄ܘ̣ܵܐ ܕܡ̇ܝ̇ܬܵܐ ܐܸܠܵܐ ܕܗܵܘ̇ܝܵܐ ܡܝܼܬܿܬܵܐ ܕܥܵܘ̣ܠܵܐ ܀", ":ܒܝܼܫ ܗ̄ܘ̣ ܡ̇ܘܬܵܐ ܕܡܝܼܬܼܘܼܬܼ ܥܵܘ̣ܠܵܐ ܡ̣ܢ ܟܠ ܡܵܘܬܿܝܼ̈ܢ", "ܘܣܵܗܹ̇ܕ ܩܵܠܵܐ ܕܡܲܚܹܐ ܡܝܼ̈ܬܹܐ ܕܬܲܪܓܸܿܡ ܗܵܠܹܝܢ ܀", ":ܠܵܘ ܠܲܡ ܡ̇ܘܬܵܐ ܗ̄ܘ̣ ܐܲܝܢܵܐ ܕܩܵܛܹ̇ܠ ܦܲܓܼܪܵܐ ܒܲܠܚܘܿܕ", "ܐܸܠܵܐ ܕܐܲܝܢܵܐ ܕܡ̇ܘܒܸܿܕܼ ܐܲܟܲܚ̄ܕܼ ܦܲܓܼܪܵܐ ܘܢܲܦܫܵܐ ܀", ":ܦܲܓܼܪܵܐ ܘܢܲܦܫܵܐ ܡ̇ܘܒܸܿܕ ܐܲܟܼܚ̄ܕܼ ܒܝܵܘܡ̇ܐ ܕܕܼܝܼܢܵܐ", "ܘܵܝ ܠܲܢ ܕܲܩܪܸ݂ܒܼ ܝܵܘܡ̇ܐ ܕܕܼܝܼܢܠܐ ܕܣܵܥܲ݁ܪ ܗܵܠܹܝܢ ܀", ":ܘܵܝ ܠܲܢ ܕܐܸܒܼ݂ܕܼ ܦܲܓܼܪܵܢ ܗܵܪܟܵܐ ܒܟܲܦܢܵܐ ܘܟܹܐܒܹ̈ܐ", "ܘܲܥܬܼܝܼܕܝܼܢܲܢ ܠܡܸܫܬܲܢܵܩܘܼ ܒܦܲܓܼܪܵܐ ܘܢܲܦܫܵܐ ܀", ":ܘܵܝ ܠܲܢ ܕܲܒܼܠ̣ܝܼܢ ܒܡܸܣܟܹܿܢܘܼܬܵܐ ܒܥܘܼܡܪܵܐ ܕܙܲܒܼܢܵܐ", "ܘܲܒܼܗܵܘ̇ ܕܲܥܬܼܝܼܕܼ ܡܸܬܓܲܠܙܝܼܢܲܢ ܡ̣ܢ ܟܠ ܛܵܒܼ̈ܢ ܀", ":ܘܵܝ ܠܲܢ ܕܿܗ̤ܘܲܝܢ ܘܠܵܐ ܗ̤ܘܲܝܢ ܫܲܦܝܼܪ ܒܕܼܘܼܒܵܪ ܚܲܝܲܝ̈ܢ", "ܘܡܸܬܼܢܲܚܡܝܼܢܲܢ ܘܠܵܐ ܗܵܘܹ̇ܝܢܲܢ ܠܦܘܼܬܼ ܢܘܼܚܵܡܲܢ ܀", ":ܥܡ݂ܲܪܢܲܢ ܒܐܲܪܥܵܐ ܘܠܵܐ ܐܲܟܲܫܲܪܢܲܢ ܒܬܼܵܘܬܵܒܼܘܼܬܵܗ̇", "ܘܐܲܝܟܲܢ ܒܗܵܘ̇ ܕܘܼܒܵܪܵܐ ܕܲܫܡܲܝܵܢܹ̈ܐ ܀", ":ܠܲܝܬܿ ܠܲܢ ܡ̇ܕܹܝܢ ܐܲܬܼܪܵܐ ܕܐܝܼܬܼܵܘܗܝ ܒܹܝܬܼ ܦܘܼܠܚܵܢܵܐ", "ܐܸܠܵܐ ܒܲܠܚܘܿܕܼ ܗܵܝ̇ ܓܹܗܲܢܵܐ ܕܠܵܐ ܡܸܬܼܦܲܠܚܵܐ ܀", ":ܘܵܝ ܠܲܢ ܕܲܠܡܵܐ ܬܲܡ̇ܢ ܗܵܘܹ̇ܐ ܥܘܼܡܪܵܐ ܕܚܲܝܲܝ̈ܢ", "ܒܗܵܘ̇ ܦܘܼܠܚܵܢܵܐ ܕܲܡܠܸܐ ܒܸܟܼܝܵܐ ܘܚܘܼܪܵܩ ܫܸܢܹ̈ܐ ܀", ":ܠܵܐ ܠܲܡ ܬܸܗܘܸܐ ܗܵܕܹܐ ܕܐܸܡ̇ܪܹܬܼ ܠܦܘܼܬܼ ܚܵܘ̈ܒܵܬܲܢ", "ܘܠܵܐ ܢܸܬܼܓܲܙܹܐ ܡ̣ܢ ܛܵܒܼܵܬܼ̈ܐ ܕܲܬܼܢܵܢ ܘܕܲܠܗܲܠ ܀", ":ܠܵܐ ܠܲܡ ܢܸܦܘܿܩ ܡ̣ܢ ܗܵܢ ܥܵܠܡܵܐ ܥܲܪܛܸܠܵܐܝܼܬܼ", "ܘܢܹܐܙܲܠ ܢܸܗܘܸܐ ܨܪ̈ܝܼܟܲܝ ܫܘܼܒܼܚܵܐ ܒܗܵܘ̇ ܬܘܼܩܵܢܵܐ ܀", ":ܠܵܐ ܢܸܬܼܢܲܟܼܪܸܐ ܡ̣ܢ ܗܵܘ̇ ܫܘܼܒܼܚܵܐ ܡܫܲܒܲܚ ܛܵܒܹ̈ܐ", "ܘܠܵܐ ܢܲܦܩܘܼܢܵܢ ܐܲܝܟ ܗܵܘ̇ ܕܲܢܦܲܩ̣ ܡ̣ܢ ܡܸܫܬܿܘܼܬܼܵܐ ܀", ":ܛܘܼܒܹ̈ܐ ܛܵܒܹ̈ܐ ܡ̣ܠܲܟܼܬܿ ܠܹܗ ܠܓܸܢܣܲܢ ܒܚܕܼ ܒܲܪ ܓܸܢܣܲܢ", "ܘܠܵܐ ܢܸܬܿܕܓܲܠ ܫܘܼܘܕܵܝ ܡܸܠܲܝ̈ܟ ܒܝܲܕܼ ܪܲܦܝܘܼܬܿܢ ܀", ":ܪܦܹܝܢܲܢ ܣܲܓܿܝܼ ܘܲܒܼܗܝܼܠܝܼܢܲܢ ܒܦܘܼܠܚܵܢ ܩܘܼܫܬܵܐ", "ܘܡܲܐܝܼܢܵܐ ܠܲܢ ܠܡܸܥܡܲܠ ܩܲܠܝܼܠ ܒܲܕܼܫܲܦܝܼܪ̈ܢ ܀", ":ܣܲܓܿܝܼ ܘܲܣܒܲܝܼܣ ܝܘܼܬܼܪܵܢ ܚܲܝܹ̈ܐ ܠܵܐ ܡ̇ܝ̈ܘܿܬܹܐ", "ܘܠܵܐ ܪܵܓܵܐ ܠܲܢ ܕܢܸܣܲܒ݂ ܡܸܢܹܗ ܚܲܕܼ ܫܵܡܘܿܢܵܐ ܀", ":ܕܚܝܼܠ ܕܝܼܢܵܐ ܕܗܵܘܹ̇ܐ ܬܲܡܵܢ ܒܗܵܘ̇ ܕܘܼܒܵܪܵܐ", "ܘܠܵܐ ܡܲܪܦܸܐ ܠܲܢ ܘܠܵܐ ܫܵܡܘܿܢܵܐ ܡ̣ܢ ܚܵܘ̈ܒܵܬܲܢ ܀", ":ܥܕܲܡ̇ܐ ܠܡܸܠܬܼܵܐ ܕܒܲܛܝܼܠ ܫܸܡܥܵܗ̇ ܬܵܒܲܥ̇ ܒܐܝܼܕܲܝ̈ܢ", "ܘܠܵܐ ܪܢܲܝܼܢ ܡܸܡܬܼܘܿܡ ܘܠܵܐ ܪܵܢܹ̇ܝܢܲܢ ܒܗܵܘ̇ ܒܘܼܚܪܵܢܵܐ ܀", ":ܗܵܘ̇ ܒܘܼܚܪܵܢܵܐ ܣܠܸܩ ܥܲܠ ܪܸܥܝܵܢܝ ܪܵܥܹ̇ܐ ܒܡܸܠܹ̈ܐ", "ܘܙܵܥ ܘܐܸܬܼܒܲܠܗܝ̣ ܘܫܲܪܝܼ ܡܪܲܟܸܿܒܼ ܦܝܵܣܵܐ ܕܡܸܠܹ̈ܐ ܀", ":ܦܝܵܣܵܐ ܪܲܓܿܬܹܗ ܠܪܸܥܝܵܢܝ ܣܲܟܼܠܵܐ ܠܲܡܪܲܟܵܒܼܘܼ", "ܕܝܵ̇ܕܲܥ ܡܚܝܼܠ ܗ̄ܘ̣ ܠܲܡܪܲܟܵܒܼܘܼ ܙܢܲܝ̈ ܕܘܼܒܵܪܹ̈ܐ ܀", ":ܦܫܝܼܩ ܗ̄ܘ̣ ܦܝܵܣܵܐ ܠܲܡܦܝܼܣܵܢܹ̈ܐ ܛܵܒܼ ܡ̣ܢ ܥܲܡܠܹ̈ܐ", "ܘܡܸܛܠ ܗܵܕܹܐ ܓ̣ܒܼܵܐ ܠܹܗ ܪܸܥܝܵܢܝ ܗܵܘ̇ ܕܲܦܫܝܼܩܵܐ ܀", ":ܠܲܚܒܸܢܵܢܵܐ ܠܵܐ ܪܵܓܵܐ ܠܹܗ ܠܡܸܪܕܵܐ ܒܥܲܡܠܹ̈ܐ", "ܕܝܵ̇ܕܲܥ ܕܵܫܚܝܼܩ ܕܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܡ̣ܢ ܨܹܝܕܼ ܥܲܡܠܹ̈ܐ ܪ̈ܘܼܚܵܢܵܝܹܐ ܥܪܲܩ ܐܵܦ ܪܸܥܝܵܢܝ", "ܘܗܵܐ ܡܚܲܝܸܛ ܠܹܗ ܢܲܚܬܵܐ ܕܡܸܠܹ̈ܐ ܕܢܸܬܼܟܲܣܸܐ ܒܹܗ ܀", ":ܥܲܪܛܸܠܵܐܝܼܬܼ ܚ̣ܙܵܐ ܠܲܩܢܘܿܡܹܗ ܥܲܪܛܸܠܵܝܵܐ", "ܘܲܫܩ݂ܲܠ ܡܸܠܹ̈ܐ ܦܪ݂ܲܣ ܥܲܠ ܐܲܦܵܘ̈ܗܝ ܡ̣ܢ ܟܘܼܚܵܕܼܵܐ ܀", ":ܒܡܸܠܹ̈ܐ ܓ̣ܒܼܵܐ ܠܹܗ ܠܲܡܟܲܣܵܝܘܼ ܠܲܫܠܝܼܚܘܼܬܹܗ", "ܒܗܵܝ̇ ܕܲܫܡܝܼܥ ܠܹܗ ܕܟܲܣܝܼ ܗܵܠܹܝܢ ܠܲܕܼܕܼܵܡܹ̇ܝܢ ܠܹܗ ܀", ":ܩܵܠ ܚܲܟܿܝܼܡܵܐ ܫܡ݂ܲܥ ܕܲܡܟܲܐܲܪ ܠܲܚܒܸܢܵܢܵܐ", "ܘܐܲܝܟ ܕܡ̣ܢ ܫܸܢܬܼܵܐ ܡܥܝܼܪ ܠܲܪ̈ܦܲܝܵܐ ܠܘܵܬܼ ܦܘܼܠܚܵܢܵܐ ܀", ":ܥܕܲܡ̇ܐ ܠܐܸܡܲܬܼܝ ܩܥ̣ܵܐ ܚܲܟܿܝܼܡܵܐ ܠܲܚܒܸܢܵܢܵܐ", "ܕܵܡ̇ܟܲܬܿ ܘܫܵܠܹ̇ܝܬܿ ܡ̣ܢ ܦܘܼܠܚܵܢܵܐ ܕܙܲܕܿܝܼܩܘܼܬܵܐ ܀", ":ܨܠܸܡ ܫܵܘܫܡܵܢܵܐ ܨܵܪ ܠܹܗ ܠܫܲܠܦܵܐ ܡܲܐܝܼܢ ܥܲܡܠܹ̈ܐ", "ܕܢܸܬܼܒܲܩܸܐ ܒܹܗ ܘܲܢܥܝܼܪ ܗܵܘܢܹܗ ܠܘܵܬܼ ܦܘܼܠܚܵܢܵܐ ܀", ":ܚܙܝܼ ܠܫܵܘܫܡܵܢܵܐ ܡܲܠܸܠ ܥܲܡܹܗ ܕܝܼܩܝܼܪ ܠܹܒܸܿܗ", "ܘܝܼܠܲܦ ܡܸܢܹܗ ܙܢܲܝ̈ ܟܵܫܪܘܼܬܼܵܐ ܘܥܝܼܪܘܼܬܼ ܢܲܦܫܵܐ ܀", ":ܚܙܝܼ ܟܡܵܐ ܥܝܼܪܵܐ ܢܲܦܫܹܗ ܕܫܝܼܛܵܐ ܠܘܵܬܼ ܦܘܼܠܚܵܢܹܗ", "ܘܐܲܥܝܼܪ ܙܵܘܥܲܝ̈ܟ ܠܘܵܬܼ ܦܘܼܠܚܵܢܵܐ ܕܫܲܦܝܼܪ̈ܵܬܼܵܐ ܀", ":ܚܙܝܼ ܕܲܡܛܲܝܸܒܼ ܡ̇ܙܘܿܢ ܚܲܝܵܘ̈ܗܝ ܩܕܼܵܡ ܥܸܕܵܢܵܐ", "ܘܛܲܝܸܒܼ ܐܵܦ ܐܲܢ̄ܬܿ ܙܘܵܕܹ̈ܐ ܕܲܡܛܲܝܲܒܼ ܠܵܟ ܀", ":ܚܙܝܼ ܕܠܵܐ ܕܦܵܩܕܿܝܼܢ ܘܠܵܐ ܕܡܸܬܼܦܲܩܕܿܝܼܢ ܐܝܼܬܼ ܒܲܝܢܲܝܗܘܿܢ", "ܘܐܲܦܝܼܣ ܐܵܢ̄ܬܿ ܠܵܟ ܩܕܼܵܡ ܕܲܢܦܝܼܣܵܟ ܐ̄ܚܪܹܝܢ ܥܲܠ ܥܲܡܠܹ̈ܐ ܀", ":ܗܵܠܹܝܢ ܡܸܠܹ̈ܐ ܫܡ݂ܲܥܘ ܚܘܼܫܵܒܲܝ̈ ܣܵܢ̇ܝܲܝ̈ ܥܲܡܠܹܐ", "ܘܐܲܪܡܝܼܘ ܐܝܼܕܼܵܐ ܒܥܲܡܠܵܐ ܕܡܸܠܹ̈ܐ ܡܦܝܼܣܵܢ̈ܝܵܬܼܵܐ ܀", ":ܦܝܵܣܵܐ ܕܡܸܠܹ̈ܐ ܣܵܡ̣ ܫܲܬܸܐܣܬܼܵܐ ܠܲܒܼܢܲܝ̈ ܥܲܡܠܹ̈ܐ", "ܕܕܲܡ ܡ̣ܢ ܡܸܠܹ̈ܐ ܢܸܗܘܘܿܢ ܒܵܢܹ̇ܝܢ ܒܸܢܝܵܢ ܥܲܡܠܹ̈ܐ ܀", ":ܒܸܢܝܵܢ ܥܲܡܠܹ̈ܐ ܒܥܹ̇ܝܬܼ ܕܐܹܚܵܘܸܐ ܠܒܼܵܢܲܝ̈ ܥܲܡܠܹ̈ܐ", "ܕܢܸܗܘܘܿܢ ܒܵܢܹ̇ܝܢ ܕܘܼܒܵܪ̈ܲܝܗܘܿܢ ܠܥܸܠ ܡ̣ܢ ܡܸܠܲܝ̈ ܀", ":ܐܘܿ ܒܲܬܵܝܹ̈ܐ ܕܒܸܢܝܵܢ ܥܲܡܠܹ̈ܐ ܪܼ̈ܘܚܵܢܵܝܹܐ", "ܒܢܵܘ ܥܲܠ ܡܸܠܲܝ̈ ܥܲܡܠܹ̈ܐ ܕܕܼܘܼܒܵܪ̈ܲܝܟܿܘܿܢ ܀", ":ܬܵܘ ܕܲܡܦܝܼܣܝܼܢ ܥܲܠ ܫܘܼܒܼܩܵܢܵܐ ܕܲܙܢܲܝ̈ ܥܵܘ̣ܠܵܐ", "ܡܲܕܼܟܼܘ ܡܸܠܲܬܼܝ ܥܲܡ ܡܸܠܲܝ̈ܟܿܘܿܢ ܒܚܲܫܵܐ ܘܕܸܡܥܹ̈ܐ ܀", ":ܬܵܘ ܕܲܓܼܡܝܼܪܝܼܢ ܒܕܸܘܒܵܪ̈ܲܝܗܘܿܢ ܐܲܟܼܡܵܐ ܕܡܲܨܝܵܐ", "ܪܘܿܣܘ ܥܲܡܠܲܝ̈ܟܿܘܿܢ ܐܲܝܟ ܚܵܘܣܵܢܵܐ ܥܲܠ ܚܲܛܝܹ̈ܐ ܀", ":ܬܵܘ ܚܲܛܵܝܹ̈ܐ ܕܲܚܛܵܘ̣ ܘܐܲܣܟܸܿܠܘ ܐܲܝܟ ܚܲܛܵܝܹ̈ܐ", "ܪܕܼܵܘ ܥܲܡ ܡܸܠܹ̈ܐ ܕܡܲܠ̈ܝܵܢ ܗܸܪܓܵܐ ܕܥܲܠ ܚܲܛܵܝܹ̈ܐ ܀", ":ܒܗܸܪܓܵܐ ܕܡܸܠܹ̈ܐ ܕܥܲܠ ܚܲܛܝܹ̈ܐ ܗܸܪܓܸܿܬ̤ ܡܸܠܲܬܼܝ", "ܕܐܲܠܸܦ ܐܸܢܘܿܢ ܐܘܼܪܚܵܐ ܕܡܲܠܝܵܐ ܚܢܵܢܵܐ ܘܪ̈ܲܚܡܹܐ ܀", ":ܚܢܵܢܵܐ ܘܪ̈ܲܚܡܹܐ ܡܲܕܸܟ ܪܸܥܝܵܢܝ ܒܣܲܡܵܐ ܕܡܸܠܹ̈ܐ", "ܕܲܒܼܝܲܕܼ ܡܸܠܹ̈ܐ ܢܸܫܬܿܘܿܢ ܐ̄ܢܵܫܵܐ ܚܢܵܢܵܐ ܘܪ̈ܲܚܡܹܐ ܀", ":ܒܫܸܩܝܵܐ ܕܡܸܠܹ̈ܐ ܡܲܕܿܟܹܬܼ ܣܲܡܵܐ ܕܚܘܼܣܵܝ ܚܵܘ̈ܒܹܿܐ", "ܘܡܸܬܼܝܲܐܲܒܼ ܐ̄ܢܵܐ ܕܢܸܫܬܹܿܝܘܗܝ ܟܠܢܵܫ ܘܢܸܥܛܹܐ ܥܵܘ̣ܠܹܗ ܀", ":ܒܗܵܢܵܐ ܢܝܼܫܵܐ ܣܵܡܹ̇ܬܼ ܢܝܼܫܵܐ ܕܫܸܡ ܒܵܥܘܼܬܼܵܐ", "ܕܐܸܒܼܥܹܐ ܘܐܲܦܝܼܣ ܥܲܠ ܚܵܘ̈ܒܵܬܼܵܐ ܕܝܼܠܝܼ ܘܲܕܚܲܒܼܪ̈ܲܝ ܀", ":ܬܵܘ ܟܹܝܬܼ ܚܲܒܼܪ̈ܲܝ ܗܘ̤ܵܘ ܠܝܼ ܚܲܒܼܪܹ̈ܐ ܒܲܦܝܵܣ ܡܸܠܹ̈ܐ", "ܘܲܢܦܝܼܣ ܐܲܟܼܚ̄ܕ ܠܗܵܘ̇ ܠܵܐ ܣܢܝܼܩܵܐ ܕܒܼܵܥܹ̇ܐ ܦܝܵܣܵܐ ܀", ":ܒܵܥܹ̇ܐ ܦܝܵܣܵܝܐ ܠܵܐ ܗ̄ܘ̣ܵܐ ܕܒܼܵܥܹ̇ܐ ܐܲܝܟ ܡ̇ܐ ܕܐܸܡ̇ܪܹܬܼ", "ܐܸܠܵܐ ܕܢܲܠܸܦ ܠܲܡܦܝܼܣܵܢܹ̈ܐ ܕܲܢܦܝܼܣܘܼܢܵܝܗܝ ܀", ":ܒܲܕܡܘܼܬܼ ܪܲܒܵܐ ܩܵܐܹ̇ܡ ܪܸܡܙܹܗ ܠܥܸܠ ܡ̣ܢ ܪܹܫܲܢ", "ܘܵܡܚܲܟܸܿܡ ܠܲܢ ܘܠܵܐ ܡܸܬܼܚܲܟܿܡܵܐ ܫܲܒܼܪܘܼܬܼ ܢܲܦܫܲܢ ܀", ":ܡܚܲܟܸܿܡ ܐ̄ܢܵܫܵܐ ܚܘܼܣ ܥܲܠ ܐ̄ܢܵܫܵܐ ܥܲܛܠܲܝ̈ ܠܸܒܵܐ", "ܕܫܵܝ̇ܛܝܼܢ ܣܸܦܪܹ̈ܐ ܕܪܲܒܵܘܼܬܼܵܟ ܡܲܠܝܲܬܼ ܚܲܝܹ̈ܐ ܀", ":ܚܙܝܼ ܕܲܡܚܝܼܠܵܐ ܗ̄ܘ̣ ܟܝܵܢܵܐ ܕܡܸܢܲܢ ܒܲܡܚܝܼ̈ܠܵܬܼܵܐ", "ܘܠܵܐ ܬܲܩܸܨ ܠܹܗ ܚܵܐܹ̇̄ܒܼ ܟܠܫܵܥ ܡ̣ܢ ܚܘܼܬܼܚܵܬܼܵܘ̈ܗܝ ܀", ":ܐܲܢ̄ܬܿܘܼ ܓ̣ܒܲܠܬܵܝܗܝ ܡ̣ܢ ܕܲܚܝܼܚܵܐ ܐܲܝܟ ܕܲܫܦ݂ܲܪ ܠܵܟ", "ܘܥܲܡܹܗ ܕܡܸܕܪܹܗ ܚܠܲܛܬ݂ܿ ܚܘܼ̈ܬܼܚܵܬܹܐ ܕܝܲܨܪܵܐ ܪܲܦܝܵܐ ܀", ":ܝܲܨܪܵܐ ܪܲܦܝܵܐ ܡܲܕܼܟ ܪܸܡܙܵܟ ܥܲܡ ܕܲܚܝܼܚܹܗ", "ܘܠܵܐ ܡܨܸܐ ܡܚܲܝܸܨ ܠܪܲܦܝܘܼܬܼ ܡܸܕܼܪܹܗ ܡ̣ܢ ܒܸܠܥܵܕܲܝܟ ܀", ":ܚܲܫܹ̈ܐ ܠܙܝܼܙܹ̈ܐ ܡܲܠܙܝܼܢ ܚܲܝܵܘ̈ܗܝ ܒܟܼܠܗܘܿܢ ܚܲܝܵܘ̈ܗܝ", "ܘܠܵܐ ܡܲܪܦܹܝܢ ܠܹܗ ܕܢܸܗܘܸܐ ܚܝܼܨܵܐ ܒܦܘܼܠܚܵܢ ܚܲܝܵܘ̈ܗܝ ܀", ":ܒܲܕܡܘܼܬܼ ܒܵܩܹ̈ܿܐ ܡܥܵܕܹܝܼܢ ܩܵܝ̇ܡܝܼܢ ܠܥܸܠ ܡ̣ܢ ܚܲܨܹܗ", "ܘܲܡܕܼܵܘܕܝܼܢ ܠܹܗ ܡ̣ܢ ܥܸܢܝܵܢܵܐ ܕܫܲܦܝܼܪ̈ܵܬܼܵܐ ܀", ":ܠܹܠܲܝ ܐܝܼܡܵܡ ܫܚܝܼܩ ܡ̣ܢ ܠܸܙܬܵܐ ܕܲܫܚܝܼܩ̈ܬܼܵܐ", "ܘܠܲܝܬܿ ܥܸܕܵܢܵܐ ܕܲܟܼܢܝܼܫ ܟܠܹܗ ܨܹܝܕ ܪܸܥܝܵܢܹܗ ܀", ":ܩܲܝܛܵܐ ܘܣܲܬܼܘܵܐ ܥܡܝܼܠ ܘܲܡܛܲܪܦ ܒܚܲܣܝܼܪܘܼܬܼܵܐ", "ܘܐܲܡܝܼܢ ܦܠܲܚ ܘܠܵܐ ܡܸܬܼܡܠܝܵܐ ܚܲܣܝܼܪܘܼܬܹܗ ܀", ":ܐܲܝܟ ܚܵܕܼܘܿܪܵܐ ܚܵܕܲܪ ܐܵܦ ܗܘ̤ ܙܸܕܩܵܐ ܠܚܲܝܵܘ̈ܗܝ", "ܘܢܲܩܹ̇ܫ ܟܠܫܵܥ ܒܲܬܼܪܲܥ ܥܡܠܹ̈ܿܐ ܕܟܼܠ ܐܘܼܡ̇ܢܘܼ ܀", ":ܫܟܼܵܚܬܵܐ ܚܕܲܬܵܐ ܕܥܲܡܠܹ̈ܐ ܚܲܪ̈ܬܹܐ ܡܲܒܲܥ ܟܠܝܘܿܡ", "ܕܕܲܡ ܢܸܫܟܲܚ ܠܹܗ ܡ̇ܙܘܿܢ ܙܲܒܼܢܵܐ ܠܲܙܒܼܝܼܢܵܐ ܕܚܲܝܵܘ̈ܗܝ ܀", ":ܠܐ̣ܝܼ ܠܹܗ ܠܲܐܝܵܐ ܡ̣ܢ ܕܲܢܚܲܕܹܿܬܼ ܥܲܡܠܹ̈ܐ ܚܲܕ̈ܿܬܹܐ", "ܘܲܟܼܡܵܐ ܕܠܵܠܹ̇ܐ ܡܸܥܫܲܢ ܥܵܫ̇ܢܵܐ ܡܸܣܟܹܿܢܘܼܬܹܗ ܀", ":ܐܘܿ ܠܡܸܣܟܹܿܢܵܐ ܒܲܪ ܡܸܣܟܹܿܢܹ̈ܐ ܕܡܸܣܟܹܿܝܢ ܘܲܣܟܲܠ", "ܘܠܵܐ ܡܸܬܼܒܲܝܲܢ ܠܡܸܛܲܪ ܛܲܟܼܣܵܐ ܕܡܸܣܟܹܿܢܘܼܬܹܗ ܀", ":ܐܘܿ ܠܚܵܕܘܿܪܵܐ ܕܐܲܡܝܼܢ ܚܵ̇ܕܲܪ ܩܲܝܛܵܐ ܘܣܲܬܼܘܵܐ", "ܘܠܵܐ ܡܸܬܼܡܲܠܸܐ ܣܘܼܢܩܵܢ ܢܲܦܫܹܗ ܡ̣ܢ ܙܸܕܩܵܬܼܵܐ ܀", ":ܐܘܿ ܠܐܲܓܼܝܼܪܵܐ ܕܡ̇ܘܓܲܪ ܚܲܝܵܘ̈ܗܝ ܒܲܥܡܝܼ̈ܠܬܼܵܐ", "ܘܦܵܠܲܚ ܟܠܝܘܿܡ ܘܛܠܝܼܡ ܐܲܓܼܪܹܗ ܒܠܵܐ ܝܼܕܲܥܬܼܵܐ ܀", ":ܠܵܐ ܝܼܕܲܥܬܼܵܐ ܥܒܲܕܬܹܗ ܛܠܝܼܡܵܐ ܐܵܦ ܚܵܕܼܘܿܪܵܐ", "ܘܐܲܟܼܡܵܐ ܕܚܵ̇ܕܲܪ ܥܲܡܠܹܗ ܣܵܓܹܿܐ ܘܐܲܪܹܗ ܙܵܥܲܪ ܀", ":ܙܥܲܪ݂ ܠܹܗ ܘܐܘܦܝܼ ܥܲܦܪܹܗ ܕܐܵܕܼܵܡ ܒܲܫܚܝܼ̈ܩܵܬܼܵܐ", "ܓܵܒܹ̇ܠ ܥܲܦܪܹܗ ܚܘܼܣ ܥܲܠ ܥܲܦܪܹܗ ܥܲܕܼܠܵܐ ܢܹܐܒܲܕܼ ܀", ":ܦܸܪ̈ܕܹܿܐ ܩܲܠܝܼܠ ܩܲܝ̈ܡܵܢ ܒܵܗ̇ ܒܲܟܼܢܝܼܫܘܼܬܹܗ", "ܘܗܵܐ ܡܫܲܢ̈ܝܵܢ ܠܗܹܝܢ ܪ̈ܘܼܚܹܐ ܕܚܲܫܹ̈ܐ ܡ̣ܢ ܕܘܼܟ ܠܲܐ̄ܚܪܹܝܢ ܀", ":ܥܲܠܥܵܠ ܚܲܫܹ̈ܐ ܡܸܬܼܟܲܪܟܵܐ ܒܹܗ ܐܲܝܟ ܕܲܒܼܚܲܝܠܵܐ", "ܘܲܡܩܝܼܡܵܐ ܠܹܗ ܐܲܝܟ ܥܵܪ̈ܡ̇ܬܼܵܐ ܒܲܣܦܵܪ ܝܲܡܵܐ ܀", ":ܠܡܲܝܵ̈ܐ ܘܪܘܼܚܵܐ ܕܵܡܹ̇ܝܢ ܚܲܫܵܘ̈ܗܝ ܕܲܡܠܸܐ ܚܲܫܹ̈ܐ", "ܘܡ̇ܐ ܕܲܥܒ݂ܲܪܘ ܒܹܗ ܗܘ̤ܵܐ ܐܲܝܟ ܡܸܕܼܪܵܐ ܩܕܼܵܡ ܪ̈ܓܼܠܵܬܼܵܐ ܀", ":ܪܓܸܠܬܵܐ ܕܚܲܫܹ̈ܐ ܥܵܒܲ݁ܪܵܐ ܒܚܵܝܠܵܐ ܕܡ̇ܝܘܿܬܼܘܼܬܹܗ", "ܘܠܵܐ ܫܒܲܩܵܐ ܠܹܗ ܠܡܸܕܪܹܗ ܕܲܢܢܘܼܚ ܒܲܚܕܼܵܐ ܕܘܼܟܵܐ ܀", ":ܗܵܐ ܓܪܝܼܦ ܘܲܕܼܪܸܐ ܡܸܕܪܹܗ ܕܡܸܕܪܲܝܢ ܒܟܼܠ ܐܲܬܼܪ̈ܘܵܢ", "ܘܠܲܝܬܿ ܒܲܒܼܪܝܼܬܼܵܐ ܕܘܼܟܿܬܼܵܐ ܕܠܵܐ ܙܪܝܼܥ ܡ̣ܢ ܕܲܚܝܼܚܲܢ ܀", ":ܗܵܐ ܡܒܲܕܿܪܝܼܢܲܢ ܒܲܕܼܡܘܼܬܼ ܙܲܪܥܵܐ ܒܥܘܼܒܵܐ ܕܐܲܪܥܵܐ", "ܘܲܥܒܼܝܼܕܼܝܼܢܲܢ ܐܘܼܟܼܠܵܐ ܠܪ̈ܲܚܫܵܐ ܘܲܠܦܵܪ̈ܲܚܬܼܵܐ ܀", ":ܚܕܼܵܐ ܚܲܣܝܼܪܵܐ ܠܒܝܼܫܘܼܬܼ ܝܲܨܪܲܢ ܡܲܪܝܼܪ ܝܲܨܪܵܐ", "ܕܲܢܦܘܼܫ ܒܐܲܪܥܵܐ ܘܢܸܗܘܸܐ ܡܸܕܪܲܢ ܡܢܵܬܼܵܐ ܠܡܸܕܼܪܵܐ ܀", ":ܠܵܐ ܚܲܢܵܢܵܐ ܠܵܐ ܬܸܗܘܸܐ ܠܲܢ ܗܵܕܹܐܜ ܕܐܸܡ̇ܪܹܬܼ", "ܘܠܵܐ ܬܸܬܼܩܲܝܲܡ ܡܸܠܬܼܵܐ ܕܝܸܠܕܲܬ̤ ܣܸܒܼܪܵܐ ܣܪܝܼܩܵܐ ܀", ":ܠܵܐ ܢܸܣܬܲܪܲܩ ܣܲܒܼܪܵܢ ܪܲܒܵܐ ܕܥܲܠ ܪܲܒܿܘܼܬܼܵܟ", "ܘܠܵܐ ܢܸܬܿܕܲܓܲܠ ܫܪܵܪܵܐ ܕܲܫܡܵܟ ܒܪܓܵܠܘܼܬܲܢ ܀", ":ܐܲܢ̄ܬܿ ܫܲܪܝܼܪ ܐܲܢ̄ܬܿ ܘܒܼܵܟ ܡܸܬܼܩܲܝܲܡ ܫܪܵܪܵܐ ܕܲܫܡܵܟ", "ܘܠܵܐ ܡܲܟܝܵܐ ܠܵܟ ܕܲܓܵܠܘܼܬܿܢ ܘܠܵܐ ܟܠ ܟܠܹܗ ܀", ":ܩܵܘܵܐ ܡ̇ܕܹܝܢ ܒܫܘܼܘܕܵܝ ܡܸܠܲܝ̈ܟ ܕܲܠܘܵܬܼ ܓܸܢܣܲܢ", "ܘܗܲܒܼܠܲܢ ܐܝܼܕܼܵܐ ܕܲܢܩܘܼܡ ܩܲܠܝܼܠ ܡ̣ܢ ܡܲܦܘܼܠܬܲܢ ܀", ":ܣܲܓܿܝܼ ܢܦܲܠ̣ܢܲܢ ܒܲܫܟܼܝܼܪ̈ܵܬܐ ܕܠܵܐ ܡܸܬܼܡܲܢ̈ܝܵܢ", "ܘܐܸܢ ܥܘܼܕܼܪܵܢܵܟ ܠܵܐ ܡܲܕܼܪܸܟ ܠܲܢ ܢܦܲܠ̄ܢ ܘܲܠܥܵܠܲܡ ܀", "ܠܥܵܠܲܡ ܐܝܼܬܲܝܟ ܡ̇ܪܝܵܐ ܡ̇ܪܵܐ ܕܝܼܠܲܢ ܘܲܕܼܟܼܠ:", "ܘܒܼܵܟ ܡܸܬܼܩܲܝܡܝܼܢ ܫܡܲܝܵܐ ܘܐܲܪܥܵܐ ܘܟܼܠܡܵܐ ܕܲܒܼܗܘܿܢ ܀", ":ܠܵܐ ܠܲܢ ܡ̇ܪܝܵܐ ܠܵܐ ܠܲܢ ܬܲܩܸܨ ܪܲܒܿܘܼܬܼ ܥܵܘ̣ܠܲܢ", "ܐܸܠܵܐ ܠܲܫܡܵܟ ܗܲܒܼ ܐܝܼܩܵܪܵܐ ܕܲܦܠܹܐ ܠܲܫܡܵܟ ܀", ":ܠܲܫܡܵܟ ܝܲܩܲܪ ܒܝܲܕܼ ܦܘܼܪܩܵܢܵܐ ܕܥܵܒܹ̇ܕ ܐܲܢ̄ܬܿ ܠܲܢ", "ܕܠܵܐ ܢܲܗܠܘܼܢ ܒܹܗ ܫܹܐܕܹ̈ܐ ܒܲܫܡܵܟ ܡܸܛܠ ܥܵܘ̣ܠܲܢ ܀", ":ܡܸܛܠ ܥܵܘ̣ܠܲܢ ܐܲܗܸܠܘ ܫܹܐܕ̈ܐ ܒܲܫܡܵܟ ܪܵܒܵܐ", "ܦܣܘܿܩ ܥܸܠܲܬܼܗܘܿܢ ܕܒܼܵܥܝܲܝ̈ ܥܸܠ̈ܠܹܐ ܒܫܘܼܒܼܩܵܢ ܥܵܘ̣ܠܵܐ ܀", ":ܫܒܼܘܿܩܲܝܗܝ ܠܥܵܘ̣ܠܲܢ ܘܠܵܐ ܢܸܬܼܥܲܗܲܕܼ ܫܡܹܗ ܟܠ ܟܠܹܗ", "ܘܗܵܐ ܡܸܬܼܦܲܣܩܵܐ ܥܸܠܬܼܐ ܕܐܲܝܠܹܝܢ ܕܒܼܵܥܹ̇̄ܝܢ ܥܸܠܬܼܵܐ ܀", ":ܦܣܘܿܩ ܐܵܦ ܗܵܕܹܐ ܕܲܢܩܲܪܸܒܼ ܠܵܟ ܦܝܵܣܵܐ ܟܠܫܵܥ", "ܕܗܵܐ ܐܲܠܐܲܝܼܢܵܟ ܒܠܹܐܘܬܼܵܐ ܕܡܸܠܲܝ̈ܢ ܟܲܕܼ ܠܵܐ ܠܵܐܹܝܬܿ ܀", ":ܗܵܐ ܐܵܦ ܡܸܠܲܝ̈ܢ ܬܚܸܒܼ݂ ܘܐܸܬܼܒܲܨܲܪ ܡ̣ܢ ܪܘܼܟܵܒܼܵܐ", "ܘܠܵܐ ܬܘܼܒܼ ܡܲܨ̈ܝܵܢ ܠܲܡܪܲܟܿܒܼܘܼ ܙܢܲܝ̈ ܒܵܥܘܼܬܼܵܐ ܀", ":ܗܵܐ ܡܸܐܢܲܬ̤ ܠܵܗ̇ ܠܡܸܠܬܼܵܐ ܡܠܝܼܠܬܵܐ ܕܬܼܵܘܠܸܕܼ ܡܸܠܹ̈ܐ", "ܘܠܵܐ ܪܵܓܵܐ ܠܵܗ̇ ܠܡܸܫܬܵܘܬܵܦܘܼ ܥܲܡ ܪܸܥܝܵܢܵܐ ܀", ":ܗܵܐ ܩܵܘܝܼ ܠܹܗ ܐܵܦ ܪܸܥܝܵܢܵܐ ܠܘܵܬܼ ܪܸܥܝܵܢܹܗ", "ܘܠܵܐ ܬܘܼܒܼ ܨܵܒܹ̇ܐ ܠܡܸܬܼܗܲܓܵܝܘܼ ܒܥܸܢܝܵܢ ܡܠܹ̈ܐ ܀", ":ܗܵܐ ܠܲܝܬܿ ܡܸܠܹ̈ܐ ܕܠܵܐ ܐܲܡܝܼܪ̈ܵܢ ܥܲܠ ܫܘܼܒܼܩܵܢܵܐ", "ܘܲܟܼܡܵܐ ܕܢܹܐܡܲܪ ܐܲܝܢܵܐ ܕܐܵܡܲܪ ܗܸܢܹܝܢ ܐܵܡܲ݁ܪ ܀", ":ܗܵܐ ܐܲܡܝܼܪ̈ܵܢ ܘܗܵܐ ܡܸܬܿܬܲܢ̈ܝܵܢ ܡ̣ܢ ܟܠ ܦܘܼܡܝܼ̈ܢ", "ܘܡ̇ܢ ܝܘܼܬܼܪܵܢܵܐ ܕܠܲܝܬܿ ܝܘܼܬܼܪܵܢܵܐ ܡ̣ܢ ܠܹܐܘܲܬܼܗܹܝܢ ܀", ":ܗܵܐ ܙܩܲܦ̣ ܨܸܒܼܥܵܐ ܟܠܹܗ ܟܝܵܢܲܢ ܡ̣ܢ ܟܠ ܡܸܕܹܿܡ", "ܡ̇ܪܹܐ ܟܝܵܢܹ̈ܐ ܚܘܼܢ ܠܲܟܼܝܵܢܲܢ ܡܠܸܐ ܚܵܘ̈ܒܵܬܵܐ ܀"], "lines": ["ܡܐܡܪܐ ܫܬܝܬܝܐ", "ܡܐܡܪܐ ܫܒܝܥܝܐ", "ܕܒܼܵܥܘܼܬܼܵܐ ܘܲܕܼܨܵܘܡܵܐ", "ܥܘܼܢܵܝܵܐ (ܐܲܝܢܵܐ ܕܠܵܚܹ̇ܡ)", ":ܐܵܣܝܵܐ ܕܐܲܣܝܼ ܟܹܐܒܹܗ ܕܓܸܢܣܲܢ ܒܣܲܡܵܐ ܕܪ̈ܲܚܡܵܘܗܝ", "ܚܘܼܢ ܚܵܘ̈ܒܵܬܲܢ ܐܲܝܟ ܕܲܡܥ̇ܕܬܿ ܠܡܸܣܥܲܪ ܨܹܐܕܲܝܢ ܀", ":ܛܵܒܼܵܐ ܕܚܵܢ̣ܵܗ̇ ܠܒܼܝܼܫܘܼܬܼ ܝܲܨܪܲܢ ܟܲܕܼ ܠܵܐ ܫܸܐܢ̣ܵܝܗܝ", "ܓܡܘܿܪ ܨܸܒܼܝܵܢܵܐ ܕܒܲܣܝܼܡܘܼܬܼܵܟ ܒܦܘܼܢܵܝ ܚܲܝܲܝ̈ܢ ܀", ":ܡܲܠܟܵܐ ܕܦܲܪܩܲܢ ܡ̣ܢ ܥܲܒܼܕܿܘܼܬܼܵܐ ܕܒܼܝܼܫܵܐ ܘܡ̇ܘܬܵܐ", "ܦܪܘܿܩ ܠܲܟܼܝܵܢܲܢ ܡ̣ܢ ܢܸܟܼܝܵܢܹ̈ܐ ܕܚܵܘܒܲܬܼ ܚܵܘܒܵܘ̈ܗܝ ܀", ":ܒܪܵܐ ܕܐܲܠܵܗܵܐ ܕܐܲܦܢܝܼ ܫܒܼܝܼܬܲܢ ܡ̣ܢ ܫܲܒܵܝܵܐ", "ܚܵܪܵܪ ܚܲܝܲܝ̈ܢ ܕܠܵܐ ܬܘܼܒܼ ܢܸܦܸܢܹܐ ܠܥܲܒܼܕܿܘܼܬܼ ܒܝܫܵܐ ܀", ":ܒܢܝܼܪܵܐ ܕܡ̇ܘܬܵܐ ܟܕܝܼܢ ܗ̄ܘ̣ܵܐ ܓܸܢܣܲܢ ܡ̣ܢ ܫܘܼܪܵܝܵܐ", "ܘܡ̣ܝܼܬܼ ܚܲܕܼ ܡܸܢܲܢ ܘܬܲܒܿܪܹܗ ܡܸܢܲܢ ܠܢܝܼܪܹܗ ܕܡ̇ܘܬܵܐ ܀", ":ܚܲܝܠܵܐ ܕܚܲܣܢܹܗ ܠܒܼܝܼܫܵܐ ܘܡ̇ܘܬܿܐ ܒܝܲܕܼ ܒܲܪ ܓܸܢܣܲܢ", "ܗܲܒܼ ܒܲܢ ܚܲܝܠܵܐ ܠܡܸܬܼܚܲܝܵܠܘܼ ܒܐܵܓܼܘܿܢ ܥܲܡܠܹ݁̈ܐ ܀", ":ܒܐܵܓܼܘܿܢ ܥܲܡܠܹ̈ܐ ܕܚܲܫܲܝ̈ ܦܲܓܼܪܵܐ ܪܡ݂ܝܢܲܢ ܟܠܫܲܥ", "ܘܠܲܝܬܿ ܥ̣ܕܵܢܵܐ ܕܫܵܠܹ̇ܐ ܩܹܐܪܣܵܐ ܕܪ̈ܓܼܝܼܓܼܵܬܲܢ ܀", ":ܢܸܒܥܵܐ ܕܚܲܫܹ̈ܐ ܒܲܥܪܝܼܪ̈ܝܹܐ ܪܵܕܹܐ ܡܸܢܲܢ", "ܘܲܡܕܼܵܘܕܼ ܠܵܗ̇ ܠܡܲܪܕܿܝܼܬܼ ܚܲܝܲܝ̈ܢ ܒܲܫܓܼܝܼܫܘܼܬܹܗ ܀", ":ܐܲܝܟ ܥܲܠܥܵܠܵܐ ܫܓܼܝܼܫ ܚܘܼܬܼܚܵܬܼܵܐ ܕܲܡܕܲܝܲܪ ܒܲܢ", "ܘܕܲܠܲܚ ܢܲܦܫܲܢ ܐܲܟܼܡܵܐ ܕܕܼܵܠܲܚ ܡܲܫܒܼܵܐ ܠܝܲܡܵܐ ܀", ":ܠܝܲܡܵܐ ܕܵܡܹ̇ܐ ܟܲܕܼ ܡܸܬܼܒܲܥܪܲܪ ܒܲܢܦܝܼܚܘܼܬܹܗ", "ܘܝܵܗܹ̇ܒܼ ܩܵܠܵܐ ܕܲܪ݁ܓܼܝܼܓܼܵܬܹܗ ܐܲܝܟ ܥܲܠܥܵܠܵܐ ܀", ":ܒܲܕܼܡܘܼܬܼ ܓܲܠܠܹ̈ܐ ܪܵܗ̇ܛܝܼܢ ܚܹܐܦܵܘ̈ܗܝ ܒܡܸܨܥܲܬܼ ܐ̄ܢܵܫܵܐ", "ܘܙܵ̇ܥܝܼܢ ܡܸܢܹܗ ܦܲܓܼܪܵܐ ܘܢܲܦܫܵܐ ܕܠܵܐ ܢܸܬܿܛܲܒܿܥܘܼܢ ܀", ":ܝܲܡܵܐ ܕܲܬܼܪܹܝܢ ܚܘܼܬܼܚܵܬܼ ܦܲܓܼܪܵܐ ܕܲܫܪܹܐ ܒܦܲܓܼܪܲܢ", "ܘܐܲܝܟ ܥܲܠܥܵܠܵܐ ܡܙܝܼܥ ܠܵܗ̇ ܠܐܸܠܦܵܐ ܕܦܲܓܼܾܪܵܢܘܼܬܲܢ ܀", ":ܒܝܲܡܹܗ ܫܓܼܝܼܫܵܐ ܪܵܕܼܝܵܐ ܐܸܠܦܵܐ ܕܡܵܝܘܿܬܼܘܼܬܲܢ", "ܘܲܡܙܲܥܙܲܥ ܠܵܗ̇ ܩܸܢܛܵܐ ܕܪ̈ܘܼܚܵܘܗܝ ܥܲܙܝܼ̈ܙܵܬܼܵܐ ܀", ":ܡ̣ܢ ܢܸܟܼܝܵܢܵܘ̈ܗܝ ܩܵܢܹ̇ܛ ܓܸܢܣܲܢ ܡܠܸܐ ܢܸܟܼܝܢܹ̈ܐ", "ܘܐܲܡܝܼܢ ܒܵܥܹ̇ܐ ܥܒܵܬܼܵܐ ܕܡܲܠܝܵܐ ܚܢܵܢܵܐ ܘܪ̈ܲܚܡܹܐ ܀", ":ܚܢܵܢܵܐ ܘܪ̈ܲܚܡܹܐ ܫܵܐܹ̇ܠ ܟܠܢܵܫ ܟܝܵܢ ܡ̇ܝܘܿܬܹ̈ܐ", "ܕܕܲܡ ܢܸܬܼܦܲܨܸܐ ܡ̣ܢ ܢܸܟܼܝܵܢܹ̈ܐ ܕܐܲܡܝܼܢܝܢ ܠܹܗ ܀", ":ܙܢܲܝ̈ ܢܸܟܼܝܵܢܵܘ̈ܗܝ ܚܙܹ̇ܝܬܼ ܕܲܣܒܼܝܼܣܝܼܢ ܣܲܓܿܝܼܵܐܝܼܬܼ", "ܘܪܲܟܿܒܹܬܼ ܡܸܠܹ̈ܐ ܕܐܸܪܕܹܐ ܥܲܡܹܗ ܠܲܠܡܹܐܝܢ ܫܲܝܢܵܐ ܀", ":ܠܲܠܡܹܐܝܢ ܫܲܝܢܵܐ ܕܚܘܼܣܵܝ ܚܵܘ̈ܒܹܿܐ ܪܓܼܝܼܓܼ ܕܲܢܡܲܢܲܥ", "ܚܢܲܢܵܟ ܢܸܗܘܸܐ ܩܹܘܒܲܪܢܹܝܛܵܐ ܠܡܲܪܕܿܝܼܬܼ ܚܲܝܵܘ̈ܗܝ ܀", ":ܠܹܩܹ̈ܐ ܕܪ̈ܲܚܡܲܝܟ ܢܸܗܘܘܿܢ ܠܹܩܹ̈ܐ ܠܝܲܩܝܼܪܘܼܬܹܗ", "ܘܲܢܕܲܠܘܿܢܵܝܗܝ ܕܠܵܐ ܢܸܬܿܛܲܒܲܥ ܒܚܲܫܲܝ̈ ܢܲܦܫܹܗ ܀", ":ܒܲܫܡܵܟ ܪܲܒܵܐ ܢܹܐܣܘܿܪ ܚܲܝܵܘ̈ܗܝ ܐܲܝܟ ܕܒܹܐܘܩܝܼܢܵܐ", "ܘܒܵܟ ܢܸܣܬܲܬܲܪ ܡ̣ܢ ܡܲܚܫܘܼܠܹ̈ܐ ܕܚܲܫܹ̈ܐ ܫܓܼܝܼܫܹ̈ܐ ܀", ":ܚܲܫܹ̈ܐ ܫܓܼܝܼܫܹ̈ܐ ܫܵܓ̇ܿܫܝܼܢ ܟܠܫܵܥ ܠܡܵܝܘܿܬܼܘܼܬܹܗ", "ܘܲܡܥܵܘܟܼܝܼܢ ܠܹܗ ܡ̣ܢ ܡܲܪܕܿܝܼܬܼܵܐ ܕܘܲܥܕܵܐ ܕܲܫܡܵܟ ܀", ":ܒܲܫܡܵܟ ܒܵܥܹ̇ܐ ܠܡܸܬܼܓܵܘܵܣܘܼ ܡܚܝܼܠ ܡ̣ܢ ܚܲܝܠܵܐ", "ܗܲܒ ܠܹܗ ܐܝܪܕܼܵܐ ܕܢܸܬܿܕܲܠܸܐ ܒܵܟ ܡ̣ܢ ܝܵܘ̈ܒܵܬܹܗ ܀", ":ܒܚܵܘܒܲܬܼ ܚܵܘܒܵܘ̈ܗܝ ܡܛܲܒܲܥ ܘܲܫܕܹܐ ܐܲܝܟ ܕܲܒܼܝܲܡܵܐ", "ܗܵܐ ܡܸܬܼܝܲܐܲܒܼ ܕܲܢܕܲܠܘܿܢܵܝܗܝ ܪ̈ܲܚܡܹܐ ܠܪܵܘܡ̇ܐ ܀", ":ܠܪ̈ܲܚܡܹܐ ܚܵܐ̇݁ܪ ܕܲܢܣܲܝܥܘܼܢܵܝܗܝ ܒܐܵܓܼܘܿܢ ܥܲܡܠܵܘ̈ܗܝ", "ܕܝܵ̇ܕܲܥ ܕܲܡܚܝܼܠ ܟܝܵܢ ܫܝܼܛܘܼܬܹܗ ܩܕܼܵܡ ܚܘܼܬܼܚܵܬܹ̈ܐ ܀", ":ܒܲܡܚܝܼܠܘܼܬܹܗ ܚܵܪܹܬܼ ܐܵܦ ܐ̄ܢܵܐ ܡܚܝܼܠ ܚܘܼܫܵܒܹ̈ܐ", "ܘܝܸܗ̄ܒܹ̇ܬܼ ܪܸܥܝܵܢܝ ܕܐܸܪܕܹܿܐ ܥܲܡܹܗ ܠܘܲܥܕܵܐ ܕܪ̈ܲܚܡܹܐ ܀", ":ܪ̈ܲܚܡܹܐ ܢܸܗܘܘܿܢ ܐܲܝܟ ܗܲܕܿܝܼܐܵܐ ܩܕܼܵܡ ܗܲܠܟܵܬܹ̈ܗ", "ܘܲܢܚܵܘܘܿܢܵܝܗܝ ܫܒܼܝܼܠ ܫܘܼܒܼܩܵܢܵܐ ܕܲܡܣܲܟܹܿܐ ܠܹܗ ܀", ":ܠܫܘܼܒܼܩܵܢ ܚܵܘ̈ܒܹܿܐ ܡܣܲܟܸܿܐ ܘܲܪܗܝܼܒܼ ܪܵܕܹܐ ܒܩܸܢܛܵܐ", "ܫܒܼܘܿܩ ܠܹܗ ܚܵܘܒܵܘ̈ܗܝ ܕܢܗܘܸܐ ܠܒܼܝܼܒܼܵܐ ܒܡܲܪܕܿܝܼܬܼ ܚܲܝܵܘ̈ܗܝ ܀", ":ܚܲܝܹ̈ܐ ܟܪ̈ܲܝܵܐ ܚܲܝ̈ ܚܲܝܒܼܵܐ ܡܠܸܐ ܚܵܘ̈ܒܵܬܵܐ", "ܚܘܼܢ ܠܚܵܘܒܵܬܹ̈ܗ ܥܲܕܼܠܵܐ ܢܸܕܥܲܟ ܫܪܵܓܼܵܐ ܕܚܲܝܵܘ̈ܗܝ ܀", ":ܫܪܵܓܼܵܐ ܗ̄ܘ̣ ܪܲܗܛܵܐ ܕܚܲܝܘܼܬܼ ܚܲܝܵܘ̈ܗܝ ܕܲܟܼܪܸܐ ܚܲܝܹ̈ܐ", "ܘܩܲܠܝܼܠ ܕܵܠܹ̇ܩ ܘܡ̇ܘܦܸܐ ܡܸܢܹܗ ܡܸܫܚܵܐ ܕܪ̈ܲܚܡܹܐ ܀", ":ܢܘܼܪ ܚܘܼ̈ܬܼܚܵܬܹܐ ܡܵܬܼ̇ܩܵܐ ܚܲܝܵܘ̈ܗܝ ܐܲܝܟ ܕܲܠܡܸܫܚܵܐ", "ܘܕܼܵܥܹ̇ܟ ܡܸܢܫܹܠܝ ܘܛܵܠܹ̇ܩ ܢܘܼܗܪܵܐ ܕܲܡܠܝܼܠܘܼܬܹܗ ܀", ":ܡܥܲܪܬܼܵܐ ܕܦܲܓܼܪܹܗ ܗܵܚܹ̇ܦ ܡ̇ܘܬܵܐ ܒܲܥܪܝܼܪܵܝܵܐ", "ܘܗܵܘܹ̇ܐ ܚܒܼܵܠܵܐ ܡܸܬܼܚܲܒܵܠܵܢܵܐ ܕܠܵܐ ܚܲܝܘܼܬܼܵܐ ܀", ":ܕܠܵܐ ܚܲܝܘܼܬܼܵܐ ܡܩܵܘܸܐ ܒܲܫܝܘܿܠ ܡܸܬܼܚܲܒܿܠܵܢܵܐ", "ܥܕܲܡܵܐ ܕܫܵܡܲ݁ܪ ܗܵܝ̇ ܒܲܪ̄ܬܼ ܩܵܠܵܐ ܕܚܝܵܬܼ ܡܝܼܬܹ̈ܐ ܀", ":ܒܗܵܢ ܚܘܼܒܵܠܵܐ ܡܥܵܕܼ ܡܸܬܼܒܲܩܸܐ ܒܟܼܠ ܥܸܕܸܵܢܝܼ̈ܢ", "ܘܲܡܥ̇ܩ ܕܕܲܠܡܵܐ ܢܹܐܙܲܠ ܒܚܵܒܲܬܼ ܚܵܘܒܵܘ̈ܗܝ ܀", ":ܪܵܢܹ̇ܐ ܒܚܵܘܒܵܘ̈ܗܝ ܥܲܠ ܗܵܝ̇ ܫܵܐܹ̇ܠ ܚܢܵܢܵܐ ܘܪ̈ܲܚܡܹܐ", "ܚܘܼܢ ܚܵܘ̈ܒܵܬܹܗ ܥܲܕܼܠܵܐ ܢܸܚܙܘܿܩ ܠܒܹܝܬܼ ܐܲܒܼܵܗܵܘ̈ܗܝ ܀", ":ܠܒܲܝܬܵܐ ܕܡ̇ܘܬܵܐ ܚ̣ܙܲܩܘ ܐܲܒܼܵܗܵܘ̈ܗܝ ܕܒܲܪ ܡ̇ܝܘܿܬܹ̈ܐ", "ܘܒܼܵܗ̇ ܒܲܕܼܡܘܼܬܼܵܐ ܡܛܲܝܸܒܼ ܐܵܦ ܗܘ̤ ܙܘܵܕܹ̈ܐ ܠܐܘܼܪܚܹܗ ܀", "ܐܘܼܪܚܵܐ ܗ̄ܝ݂ ܪܲܒܿܬܼܵܐ ܐܘܼܪܚܹܗ ܕܡ̇ܘܬܵܐ ܠܲܒܼܢܵܘ̈ܗܝ ܕܐܵܕܡ:", "ܘܪܵܕܹܝܢ ܟܠܝܘܿܡ ܘܠܵܐ ܡܸܬܼܦܲܣܩܵܐ ܡ̣ܢ ܚܵܙܘܿܩܹ̈ܐ ܀", ":ܒܗܵܢܵܐ ܚܙܘܼܩܝܵܐ ܕܐܲܡܝܼܢܘܼܬܼܵܐ ܫܚܝܼܩܝܼܢ ܟܠܝܘܿܡ", "ܘܪܵܢܹ̇ܝܢ ܕܕܲܠܡܵܐ ܢܹܐܙܠ̄ܘܼܢ ܠܲܫܝܘܿܠ ܟܲܕܼ ܚܲܝܵܒܼܝܼܢ ܀", ":ܚܵܐܹ̇ܝܢ ܚܵܘ̈ܒܹܿܐ ܚܘܼܢ ܚܵܘ̈ܒܵܬܼܵܐ ܕܚܲܝܵܒܼܘܼܬܲܢ", "ܕܗܵܐ ܥܸܫܢܲܬ̤ ܠܵܗ̇ ܚܵܘܒܲܬܼ ܚܵܘ̈ܒܲܝܢ ܡ̣ܢ ܟܠ ܕܵܪ̈ܝܼܢ ܀", ":ܚܵܒܼ݂ܢܲܢ ܣܲܓܼܝܼ ܘܠܲܝܬܿ ܡܸܢܝܵܢܵܐ ܠܚܲܝܵܒܼܘܼܬܲܢ", "ܘܥܸ̇ܦ ܪܼ̈ܒܿܝܵܬܼܵܐ ܕܲܫܛܵܪ ܚܵܘܒܲܝ̈ܢ ܠܡܸܕܹܿܡ ܕܝܼܙܸܦ̄ܢ ܀", ":ܝ̄ܙܦܲܬܼܵܐ ܒܝܼܫܬܵܐ ܕܥܵܘ̣ܠܵܐ ܒܝܼܫܵܐ ܝ̄ܙܸܦ̄ܝܼܢ ܡ̣ܢ ܒܝܼܫܵܐ", "ܘܗܵܐ ܡܪ̈ܲܒܹܿܐ ܠܲܢ ܒܝܲܕܼ ܪܼ̈ܒܿܝܵܬܵܪܐ ܕܲܫܟܼܝܼܪ̈ܵܬܵܪܐ ܀", ":ܒܲܫܟܼܝܼܪ̈ܵܬܼܵܐ ܫܲܪܝܼ ܓܸܢܣܲܢ ܡ̣ܢ ܫܘܼܪܵܝܵܐ", "ܘܒܹܗ ܒܲܥܝܵܕܵܐ ܪܓܼܝܼܓܼ ܕܲܢܫܲܠܸܡ ܝܵܘܡܲܝ̈ ܚܲܝܵܘ̈ܗܝ ܀", ":ܥܝܵܕܼܵܐ ܚ݂ܲܣܢܹܗ ܐܵܦ ܚܵܣܹ̇ܢ ܠܹܗ ܒܟܼܠܗܘܿܢ ܚܲܝܵܘ̈ܗܝ", "ܘܣܲܢܝܵܐ ܒܥܲܝܵܢ̈ܘ̈ܗܝ ܕܢܸܣܢܹܐ ܥܝܵܕܼܵܐ ܕܲܫܟܼܝܼܪ̈ܵܢܹܗ ܀", ":ܪܵܚܹ̇ܡ ܐ̄ܢܵܫܵܐ ܚܘܼܣ ܥܲܠ ܐ̄ܢܵܫܵܐ ܣܵܢܹ̇ܐ ܚܲܝܵܘ̈ܗܝ", "ܘܗܲܒܼ ܒܹܗ ܚܲܝܠܵܐ ܠܡܸܚܣܲܢ ܩܹܐܪܣܵܐ ܕܲܪ̈ܓܼܝܼܓܼܵܬܹܗ ܀", ":ܐܲܢ̄ܬܿ ܗܲܒܼ ܚܲܝܠܵܐ ܒܣܲܚܝܼܠܘܼܬܹܗ ܕܲܡܚܝܼܠ ܚܲܝܠܵܐ", "ܕܠܵܐ ܢܸܬܼܪܲܦܸܐ ܩܕܼܵܡ ܚܘܼ̈ܬܼܚܵܬܹܐ ܘܕܲܝܘܸ̈ܐ ܛܪ̈ܘܼܢܹܐ ܀", ":ܒܲܬܼܪܹܝܢ ܩܹܐܪ̈ܣܹܐ ܪܡܸܐ ܝܲܠܵܫܵܐ ܕܲܕܘܸܐ ܡ̣ܢ ܟܠ", "ܒܚܲܫܲܝ̈ ܢܲܦܫܹܗ ܘܫܹܐܕܹ̈ܐ ܕܡܲܦܗܹܝܢ ܠܲܡܚܝܼܠܘܼܬܹܗ ܀", ":ܚܲܝܸܠ ܙܵܘܥܵܘ̈ܗܝ ܕܲܡܚܝܼܠ ܚܲܝܠܵܐ ܕܒܼܵܥܹ̇ܐ ܘܲܡܦܝܼܣ", "ܘܪܕܘܿܦ ܡܸܢܹܗ ܫܹܐܕܹ̈ܐ ܒܝܼܫܹ̈ܐ ܕܲܨܗܹܝܢ ܠܲܕܼܡܹܗ ܀", ":ܠܵܐ ܡ̇ܪܝ ܬܸܬܸܠ ܠܪܸܓܲܬܼ ܒܝܼܫܹ̈ܐ ܠܡܸܫܬܲܡܠܵܝܘܼ", "ܕܠܵܐ ܢܸܬܿܬܿܪܝܼܡܘܼܢ ܘܲܢܒܲܙܚܘܼܢ ܒܹܗ ܒܲܫܡܵܟ ܪܲܒܵܐ ܀", ":ܒܲܫܡܵܟ ܪܲܒܵܐ ܩ̣ܪܲܝܬܵܢ ܛܵܒܼܵܐ ܡ̣ܢ ܫܘܼܪܵܝܵܐ", "ܓܡܘܿܪ ܒܲܥܒܼܵܕܼܵܐ ܩܪܵܝܬܵܐ ܕܲܫܡܵܟ ܒܫܝܼܛܘܼܬܼ ܓܸܢܣܲܢ ܀", ":ܫܡܵܗܹ̈ܐ ܕܲܫܡܵܟ ܣܵܡ̣ܬܿ ܥܲܠ ܪܹܫܲܢ ܟܲܕܼ ܬܲܩܸܢܬܵܢ", "ܫܲܪܲܪ ܐܸܢܘܿܢ ܒܝܲܕܼ ܣܘܼܥܪ̈ܵܢܹܐ ܕܲܦܐܹܝܢ ܠܲܫܡܵܟ ܀", ":ܫܡܵܟ ܝܲܩܝܼܪܵܐ ܗ̄ܘ̣ ܘܠܵܐ ܡܸܬܼܡܲܠܲܠ ܡ̣ܢ ܡܲܠܵܠܹ̈ܐ", "ܠܵܐ ܢܸܨܛܲܚܸܐ ܫܡܵܟ ܒܲܫܡܵܗܹ̈ܐ ܕܙܲܠܝܼܠܘܿܬܲܢ ܀", ":ܐܸܢ ܐܲܥܘܸܠܢܲܢ ܒܲܢ ܐܲܥܘܸܠܢܲܢ ܘܠܵܐ ܐܲܚܣܲܪܢܵܟ", "ܠܵܟ ܠܵܐ ܩܵܪܹ̇ܒܼ ܠܵܐ ܚܘܼܣܪܵܢܵܐ ܘܠܵܐ ܝܘܼܬܼܪܵܢܵܐ ܀", ":ܐܲܢ̄ܬܿ ܐܲܝܟ ܕܐܝܼܬܲܝܟ ܐܝܼܬܲܝܟ ܘܐܝܼܬܲܝܟ ܕܠܵܐ ܫܘܼܚܠܵܦܵܐ", "ܘܥܲܡ ܟܠ ܒܸܪ̈ܝܵܢ ܡܗܲܠܸܟ ܪܸܡܙܵܟ ܟܲܕܼ ܠܵܐ ܠܵܐܹ̇ܐ ܀", ":ܠܵܐ ܡܲܠܐܸܐ ܠܵܟ ܥܵܘܼܠܵܐ ܕܒܼܝܼܫܹ̈ܐ ܘܲܕܿܛܵܠܘܼܡܹ̈ܐ", "ܘܠܵܐ ܡܩܲܠܸܣ ܠܵܟ ܫܘܼܒܼܚܵܐ ܕܟܹܐܢܹ̈ܐ ܘܲܕܼܙܲܕܿܝܼܩܹ̈ܐ ܀", ":ܠܵܐ ܓܘܼܢܵܝܹ̈ܐ ܡܓܼܿܢܹܝܢ ܠܲܫܡܵܐ ܕܙܲܕܼܝܼܩܘܼܬܼܵܟ", "ܘܠܵܐ ܪܘܼܡܪ̈ܵܡܹܐ ܡܪܝܼܡܝܼܢ ܕܲܪܓܼܵܐ ܕܓܼܡܝܼܪܘܼܬܼܵܟ ܀", ":ܚܲܕܼ ܐܸܢܘܿܢ ܠܵܟ ܫܘܼܒܼܚܵܐ ܘܨܲܥܪܵܐ ܠܦܘܼܬܼ ܪܲܒܿܘܼܬܵܟ", "ܒܲܕܼ ܠܵܐ ܡܩܲܒܸܿܠ ܟܝܵܢ ܐܝܼܬܼܘܼܬܼܵܟ ܚܕܼܵܐ ܡ̣ܢ ܗܵܠܹܝܢ ܀", ":ܠܲܝܬܿ ܠܲܟܼܝܵܢܵܟ ܐܵܦܠܵܐ ܗܵܕܹܐ ܫܡܵܐ ܕܲܟܼܝܵܢܵܟ", "ܘܡ̣ܢ ܠܵܐ ܫܡܵܗܹ̈ܐ ܡܟܲܢܹܝܢܲܢ ܠܹܗ ܫܡܵܐ ܕܲܟܼܝܵܢܵܐ ܀", ":ܠܵܟ ܠܵܐ ܟܲܝܸܢ ܟܝܵܢܵܐ ܐ̄ܚܪܹܢܵܐ ܡܟܼܝܼܢ ܒܸܪ̈ܝܵܬܼܵܐ", "ܘܠܵܐ ܠܵܚܹ̇ܡ ܠܵܟ ܫܸܡ ܟܘܼܢܵܝܵܐ ܕܡܸܬܼܟܲܝܢܵܢܹܐ ܀", ":ܡܕܝܼܢ ܒܸܪ̈ܝܵܬܼܵܐ ܢܸܩܪܹܝܟ ܒܲܠܚܘܿܕܼ ܐܲܝܟ ܕܲܦܠܸܐ ܠܵܟ", "ܘܠܵܐ ܢܛܘܼܫ ܒܲܫܡܵܟ ܫܡܵܗܹ̈ܐ ܫܐܝܼܠܹ̈ܐ ܕܡܵܟܿܝܼܢ ܡܸܢܵܟ ܀", ":ܠܲܝܬܿ ܫܘܼܡ̇ܗܵܐ ܕܲܦܠܸܐ ܠܲܫܡܵܐ ܕܐܲܡܝܼܢܘܼܬܵܪܟ", "ܐܸܠܵܐ ܐܸܢ ܚܲܕܼ ܐܝܼܬܼܝܵܐ ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ ܀", ":ܒܗܵܢ ܟܘܼܢܵܝܵܐ ܦܠܸܐ ܕܲܢܟܲܢܹܝܟ ܟܠ ܕܲܥܒܼܝܼܕܵܪܐ ܗ̄ܘ̣", "ܗܵܢ ܕܐܲܢ̄ܬܿ ܐܲܠܸܦܬܿ ܠܲܥܒܼܵܕܼ ܐܝܼܕܲܝ̈ܟ ܕܒܹܗ ܢܸܩܪܘܿܢܵܟ ܀", ":ܠܡܘܼܫܹܐ ܥܲܒܼܕܵܟ ܓܠ݂ܲܝܬܵܝܗܝ ܠܲܫܡܵܐ ܕܐܲܡܝܼܢܘܼܬܼܵܟ", "ܡ̇ܕܹܝܢ ܓܲܠܝܵܐ ܗ̄ܝ݂ ܕܠܲܝܬܿ ܫܘܼܡ̇ܗܵܐ ܐ̄ܚܪܹܢܵܐ ܠܲܫܡܵܟ ܀", ":ܫܒܼܝܼܚ ܨܸܒܼܝܵܢܵܟ ܕܲܟܼܡܵܐ ܪܵܚܹ̇ܡ ܠܲܥܒܼܵܕܼ ܐܝܼܕܼܵܘ̈ܗܝ", "ܘܒܹܗ ܒܲܥܒܼܵܕܹܗ ܡܚܵܘܹܐ ܚܲܝܠܵܐ ܕܐܲܡܝܼܢܘܼܬܹܗ ܀", ":ܒܗܵܢ ܨܸܒܼܝܵܢܵܐ ܚܵܪܵܬ̤ ܡܸܠܲܬܼܝ ܪܵܚ̇ܡܲܬܼ ܡܸܠܹ̈ܐ", "ܘܫܲܪܝܲܬ̤ ܕܬܼܵܘܠܸܕܼ ܡܸܠܹ̈ܐ ܕܚܲܫܵܐ ܕܥܲܠ ܚܲܛܵܝܹ̈ܐ ܀", ":ܕܸܒܼܚܵܐ ܕܡܸܠܹ̈ܐ ܡܩܲܪܒܼܵܐ ܡܸܠܲܬܼܝ ܚܠܵܦ ܡܲܠܵܠܹ̈ܐ", "ܩܲܒܸܿܠ ܕܸܒܼܚܵܗ̇ ܡܩܲܒܸܿܠ ܕܸܒܼܚܹ̈ܐ ܘܲܨܠܵܘܵܬܼܵܐ ܀", ":ܕܸܒܼܚܵܗ̇ ܦܝܵܣܵܐ ܗ̄ܘ̣ ܕܡܠܸܐ ܪ̈ܥܘܿܡ̇ܬܼܵܐ", "ܚܘܼܣ ܥܲܠ ܡܸܠܹ̈ܝ̈ܗ̇ ܐܵܦܸܢ ܫܝܼ̈ܛܵܢ ܡ̣ܢ ܩܘܼܒܵܠܵܐ ܀", ":ܪܵܥܘܿܡ̇ܐܝܼܬܼ ܡܸܬܼܟܲܫܦܵܐ ܠܵܟ ܒܨܝܼܪܲܬܼ ܚܲܝܠܵܐ", "ܐܲܝܟ ܐܲܪܡܲܠܬܵܐ ܠܗܵܘ̇ ܕܲܝܵܢܵܐ ܚܲܪܡ̇ܢܵܝܵܐ ܀", ":ܐܲܢ̄ܬܿ ܪܲܟܸܿܒܼܬܵܝܗܝ ܠܡܲܬܼܠܵܐ ܕܡ̇ܘܕܲܥ ܡܚܝܼܠܘܼܬܼ ܓܸܢܣܲܢ", "ܘܨܵܪܬܿ ܬܲܚܘܝܼܬܵܐ ܒܲܡܓܲܙܲܝܬܵܐ ܕܨܵܬܼܵܗ̇ ܛܪܘܼܢܵܐ ܀", ":ܘܐܸܢ ܗܵܘ̇ ܚܲܪܡ̇ܐ ܚܲܣܢ̣ܵܗ̇ ܦܝܵܣܵܐ ܠܚܲܪܡ̇ܢܘܼܬܹܗ", "ܟܡܵܐ ܢܸܬܼܪܲܟܼܢܘܼܢ ܪ̈ܲܚܡܲܝܟ ܕܝܼܠܵܟ ܨܹܝܕܼ ܚܲܛܵܝܹ̈ܐ ܀", ":ܐܸܢ ܚܲܪܡ̇ܢܵܐ ܗܘ̤ܵܐ ܪܲܚܡܵܢܵܐ ܐܲܝܟ ܕܐܲܢ̄ܬܿ ܚܵܘܝܼܬܿ", "ܚܵܘܵܐ ܒܓܸܠܝܵܐ ܚܹܝܠ ܦܸܠܐܬܼܵܐ ܨܹܝܕܼ ܒܝܼܫܘܼܬܲܢ ܀", ":ܐܸܢ ܠܵܐ ܟܹܐܢܵܐ ܬܒܲܥ̣ ܟܹܐܢܘܼܬܼܵܐ ܕܲܛܠܝܼܡܵܐ ܗ̄ܘ̣ܵܬܼ", "ܟܡܵܐ ܐܲܢ̄ܬܿ ܟܹܐܢܵܐ ܬܕܘܼܢ ܟܹܐܢܵܐܝܼܬܼ ܠܲܛܠܝܼܡܘܼܬܲܢ ܀", ":ܛܠܝܼܡܝܼܢܲܢ ܡ̇ܪܝ ܡ̣ܢ ܚܘܼ̈ܬܼܚܵܬܹܐ ܘܡ̣ܢ ܣܵܛܵܢܵܐ", "ܬܒܲܥ ܒܲܝܢܵܬܲܢ ܬܒܲܥܬܵܐ ܕܦܲܐܝܵܐ ܠܕܲܝܵܢܘܼܬܼܵܟ ܀", ":ܬܪܹܝܢ ܣܲܩܘܼܒܼܠܹ̈ܐ ܗܘ̤ܵܘ ܠܲܢ ܥܼܠܬܼܵܐ ܕܟܼܠ ܒܝܼ̈ܫܵܬܼܵܐ", "ܝܲܨܪܲܢ ܒܝܫܵܐ ܘܒܼܝܼܫܵܐ ܕܲܣܢ̣ܵܢ ܡ̣ܢ ܫܘܼܪܵܝܵܐ ܀", ":ܒܝܼܫܵܐ ܗܘ̤ܵܐ ܠܲܢ ܡ̇ܠܹ̇ܝܟ ܡܸܠܟܵܐ ܕܲܫܟܼܝܼܪ̈ܵܬܼܵܐ", "ܘܢܦܲܩ̣ܘ ܐ̄ܢܵܫܵܐ ܠܡܸܒܼܥܵܐ ܒܥܵܬܼܵܐ ܕܲܫܟܼܝܼܪ̈ܵܬܹܗ ܀", ":ܒܲܫܟܼܝܼܪ̈ܵܬܹܗ ܫܲܟܿܪܹܗ ܠܫܘܼܦܪܵܐ ܕܦܲܐܝܘܼܬܼ ܨܲܠܡܲܢ", "ܘܢܸܕܲܬ̤ ܡܸܢܲܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", ":ܒܦܲܐܝܘܼܬܼ ܨܲܠܡܲܢ ܬܲܗܝܪܝܼܢ ܗ̄ܘ̣ܵܘ ܩܕܼܵܡ ܣܲܟ̣ܠܘܼܬܲܢ", "ܘܡ̣ܢ ܕܐܲܣܟܸܿܠܢܲܢ ܗܦܲܟܼܘ ܘܐܸܬܿܕܲܡܲܪܘ ܥܲܠ ܫܘܼܟܪܵܢ ܀", ":ܡܲܬܼܩܸܢ ܨܲܠܡܲܢ ܒܲܨܠܸܡ ܨܲܠܡܹܗ ܕܠܵܐ ܪܘܼܟܵܒܼܵܐ", "ܚܘܼܣ ܥܲܠ ܨܲܠܡܲܢ ܡܸܛܠ ܨܲܠܡܵܟ ܕܠܵܐ ܪܘܼܟܵܒܼܵܐ ܀", ":ܠܲܝܬܿ ܠܵܟ ܨܲܠܡܵܐ ܩܢܸܐ ܪܘܼܟܵܒܼܵܐ ܐܲܝܟ ܡ̇ܝܘܿܬܹ̈ܐ", "ܘܗܵܢ݁ܵܘ ܬܸܡܗܵܐ ܕܠܲܢ ܟܲܢܝܼܬܵܢ ܒܲܕܼܠܵܐ ܡܟܼܵܢܵܢ ܀", ":ܒܫܸܡ ܪܲܒܿܘܼܬܼܵܟ ܩ̣ܪܵܝܬܵܢ ܛܵܒܼܵܐ ܕܟܼܠܹܗ ܛܵܒܼܵܐ ܗ̄ܘ̣", "ܠܵܐ ܢܸܫܬܲܚܠܵܦ ܫܸܡ ܛܵܒܼܘܼܬܼܵܟ ܒܒܼܝܼܫܘܼܬܼ ܥܵܘ̣ܠܲܢ ܀", ":ܚܵܣ ܠܵܐ ܗܵܘ̇ܝܵܐ ܐܵܦ ܠܵܐ ܡܲܨܝܵܐ ܕܬܸܗܘܸܐ ܗܵܕܹܐ", "ܕܥܵܘ̣ܠܲܢ ܒܵܩܵܐ ܢܸܙܟܹܿܐ ܠܚܲܝܠܵܐ ܕܐܲܚܝܼܕܼ ܟܠܵܐ ܀", ":ܡ̇ܢܵܐ ܗ̄ܘ̣ ܥܵܘ̣ܠܵܐ ܕܫܹܐܕܹ̈ܐ ܘܐ̄ܢܵܫܵܐ ܒܦܸܚܡܵܐ ܕܪ̈ܲܚܡܲܝܟ", "ܐܵܘ ܗ̤ܝ ܒܝܼܫܬܵܐ ܕܟܼܠܵܗ̇ ܒܪܝܼܬܼܵܐ ܩܕܼܵܡ ܚܵܘܣܵܢܵܟ ܀", ":ܪܲܒܿܘܼ ܚܢܵܢܵܟ ܡ̣ܢ ܒܸܪ̈ܝܵܬܵܪܐ ܕܗ̤ܘܲܝ̈ ܡܸܢܵܟ", "ܘܠܵܐ ܡܸܬܼܦܲܚܡܵܐ ܡܪܲܚܡܵܢܘܼܬܼܵܟ ܒܲܥܒܼܵܕܼ ܐܝܼܕܲܝ̈ܟ ܀", ":ܒܢܝܼܫܵܐ ܕܪ̈ܲܚܡܲܝܟ ܚܵܪ̣ܘ ܚܘܼܫܵܒܲܝ̈ ܪ̈ܵܚܡܲܝ ܦܸܗܝܵܐ", "ܘܫܲܪܝܼܘ ܚܵܢܹ̇ܝܢ ܠܘܼܩܒܲܠ ܢܝܼܫܵܐ ܕܪܲܒܿܘܬܼ ܪ̈ܲܚܡܲܝܟ ܀", ":ܢܝܼܫܵܐ ܕܪ̈ܲܚܡܲܝܟ ܩܒܲܥ̣ܬܿ ܒܹܝܬܼ ܚܘܼܩܹ̈ܐ ܕܲܟܼܬܼܝܼ̈ܒܼܵܬܼܵܐ", "ܘܗܵܐ ܒܨܝܼܪ ܩܲܠܝܼܠ ܐܲܠܦܹ̈ܐ ܐܸܫܬܵܐ ܘܠܵܐ ܡܸܫܬܿܚܠܲܦ ܀", ":ܪܲܚܡܵܢܵܐܝܼܬܼ ܕܕܼܵܐ ܨܸܒܼܝܵܢܵܟ ܥܲܡ ܟܠ ܕܵܪ̈ܝܼܢ", "ܘܠܵܐ ܐܸܬܼܒܲܨܲܪ ܡ̣ܢ ܡܵܐ ܕܐܝܼܬܼܵܘܗܝ ܥܕܲܡܵܐ ܠܚܲܪܬܼܵܐ ܀", ":ܓ̣ܙܲܪܬܿ ܥܲܠ ܐܵܕܡ ܕܝܼܢܵܐ ܕܡܵܘܬܵܐ ܕܲܚܛ̣ܵܐ", "ܘܲܚ̣ܝܵܐ ܐܵܕܼܵܡ ܒܵܬܲܪ ܕܲܚܛ̣ܵܐ ܬܫܲܥܡܵܐܐ ܘܝܲܬܼܿܝܼܪ ܀", ":ܦܣܲܩ̣ܬܿ ܥܲܠ ܩܵܐܹܝܢ ܫܒܲܥ ܬܲܒܼܥܵܬܵܐ ܕܫܲܒܼܥܵܐ ܢܸܓܼܕܲܝܼ̈ܢ", "ܘܠܵܐ ܓ̣ܡܲܪܬܿ ܐܸܢܹܝܢ ܚܲܬܿܝܼܬܼܵܐܝܼܬܼ ܐܲܟܼܡܵܐ ܕܲܦܣܲܩ̣ܬܿ ܀", ":ܐܼܡ݂ܲܪܬܿ ܕܐܸܥܛܹܐ ܟܠܡܵܐ ܕܥܸܒܲܕܹܿܬܼ ܕܠܵܐ ܚܵܘܣܵܐ", "ܘܗܵܐ ܩܲܝܵܡܵܐ ܒܪܝܼܬܼܵܐ ܟܠܵܗ̇ ܥܲܡ ܟܠ ܕܲܗܘ̤ܵܘ ܀", ":ܠܵܛ̣ܬܵܝܗܝ ܠܲܟܼܢܲܥ̄ܢ ܕܢܸܗܘܸܐ ܥܲܒܼܕܵܐ ܘܲܥܒܸܕܼ ܥܲܒܼܕܲܝ̈ܢ", "ܘܐܲܡܠܸܟܼܘ ܡܸܢܹܗ ܡܲܠ̈ܟܹܿܐ ܩ̈ܫܲܝܵܐ ܘܫܲܥܒܸܿܕܼܘ ܥܲܡܡܹ̈ܐ ܀", ":ܢܚ̣ܸܬܿܬܿ ܟܲܕܼ ܠܵܐ ܢܚ̣ܸܬܿܬܿ ܠܒܹܝܬܼ ܒܵܒܼܠܵܝܹ̈ܐ ܠܡܸܥܒܲܕܼ ܩܹܐܪܣܵܐ", "ܘܫܲܚܠܸܦܬܿ ܐܸܢܘܿܢ ܠܡܵܐܢܲܝ̈ ܙܲܝܢܵܟ ܠܲܡܫܲܝܢܘܼܬܼܵܐ ܀", "ܓܙܲܡ̣ܬܿ ܥܲܠ ܐܲܪܥܵܐ ܕܦܵܠܹܣܛܝܼܢܹܐ ܕܠܵܐ ܢܦܘܼܫ ܒܵܗ̇ ܐ̄ܢܵܫ:", "ܘܦܵܫ̣ܘ ܪܸ̈ܒܿܘܵܬܼܵܐ ܡ̣ܢ ܝܲܬܵܒܹ̈ܝܗ̇ ܕܠܵܐ ܡܲܪܕܿܘܼܬܵܐ ܀", ":ܐܲܪܝܼܡܬܿ ܐܝܼܕܼܵܟ ܥܲܠ ܡܸܨܪ̈ܝܹܐ ܘܢܲܓܸܿܕܲܬܿ ܐܸܢܘܿܢ", "ܘܠܲܝܬܿ ܡܲܪܕܕܿܘܼܬܼܵܐ ܕܠܵܐ ܚܠܝܼܛ ܗ̄ܘ̣ܵܐ ܒܵܗ̇ ܚܢܵܢܵܐ ܩܲܠܝܼܠ ܀", ":ܝܲܡܲܝܼܬܼ݂ ܕܬܼܵܘܒܸܿܕܼ ܠܝܼܣܪ̈ܠܵܝܹܐ ܒܚܘܼܪܒܵܐ ܕܚܝܼܠܵܐ", "ܘܒܼܵܬܲܪ ܕܝܼܡ݂ܲܝܬܿ ܦܲܪܢܸܣܬܿ ܐܸܢܘܿܢ ܚܘܼܒܵܢܵܐܝܼܬܼ ܀", ":ܚܘܼܒܵܢܵܐܝܼܬܼ ܚ̣ܙܲܝܢܲܢ ܕܲܪܕܲܝܬܿ ܟܠ ܟܲܪ ܕܲܪܕܲܝܬܿ", "ܘܠܲܝܬܿ ܡܲܪܕܿܘܼܬܼܵܐ ܕܠܵܐ ܡܵܙ̇ܓܲܬܿ ܒܵܗ̇ ܒܲܣܝܼܡܘܼܬܼܵܐ ܀", ":ܒܒܲܣܝܼܡܘܼܬܵܟ ܐܸܬܼܒܲܩܝܼܢܲܢ ܘܡܸܬܼܒܲܩܹܝܢܲܢ", "ܘܠܵܐ ܫܵܠܹ̇ܝܢܲܢ ܡ̣ܢ ܬܲܟܼܫܲܦܬܵܐ ܕܥܲܠ ܚܵܘ̈ܒܵܬܲܢ ܀", ":ܒܪܲܒܿܘܼܬܼ ܚܘܼܒܵܟ ܡܸܬܼܓܵܘܣܝܼܢܲܢ ܒܟܼܠ ܥܸܕܵܢܝܼ̈ܢ", "ܒܲܕܼܡܘܼܬܼ ܝܲܠ̈ܕܹܿܐ ܕܛܵܦ̇ܣܝܼܢ ܟܠܫܵܥ ܒܐܲܒܼܵܗܲܝ̈ܗܘܿܢ ܀", ":ܠܐܲܒܼܵܗܘܼܬܼܵܟ ܡܸܣܬܲܟܿܠܝܼܢܲܢ ܐܲܒܼܵܐ ܒܲܠܚܘܿܕܼ", "ܘܠܵܐ ܩܵܪܹܝܢܲܢ ܐܲܒܼܵܐ ܕܝܲܠܕܲܝܢ ܚܘܼܒܵܢܵܐܝܼܬܼ ܀", ":ܠܵܐ ܝܵ̇ܕܸܥܝܼܢܲܢ ܠܐܲܒܼܵܐ ܐ̄ܚܪܹܢܵܐ ܐܸܠܵܐ ܐܸܢ ܠܵܟ", "ܕܠܲܝܬܿ ܐܲܒܼܵܗܹ̈ܐ ܕܕܼܵܡܹ̇ܐ ܚܘܼܒܗܘܿܢ ܠܐܲܒܼܵܗܘܼܬܵܟ ܀", ":ܐܲܢ̄ܬܿ ܐܲܢ̄ܬܿ ܒܲܠܚܘܿܕܼ ܐܲܒܼܵܐ ܘܡ̇ܪܵܐ ܐܵܦ ܕܲܝܵܢܵܐ", "ܕܐܝܼܬܼ ܠܵܟ ܟܠܗܹܝܢ ܥܲܡ ܐܝܼܬܼܘܼܬܼܵܟ ܕܠܵܐ ܫܘܼܪܵܝܵܐ ܀", ":ܕܠܵܐ ܫܘܼܪܵܝܵܐ ܩܢܹܝܬܿ ܟܠ ܕܲܩܢܹܝܬܿ ܐܵܠܵܗܵܐܝܼܬܼ", "ܘܠܲܝܬܿ ܠܵܟ ܡܸܕܹܿܡ ܕܠܵܐ ܐܝܼܬܼܵܘܗܝ ܗ̄ܘ̣ܵܐ ܐܲܡܝܼܢܵܐܝܼܬܼ ܀", ":ܠܘܵܬܼܵܟ ܡ̇ܪܹܝܢ ܦܠܹܐ ܠܲܡܪܵܡܘܼ ܥܲܝܢܹ̈ܐ ܕܟܼܠܢܵܫ", "ܘܡܸܢܵܟ ܢܸܫܐܲܠ ܡ̇ܙܘܿܢ ܙܲܒܼܢܵܐ ܘܫܘܼܒܼܩܵܢ ܥܵܘ̣ܠܵܐ ܀", ":ܚܘܼܣ ܥܲܠ ܚܲܝܲܝ̈ܢ ܢܸܒܼܥܵܐ ܕܚܲܝܹ̈ܐ ܠܵܐ ܡ̇ܝܘܿܬܹ̈ܐ", "ܘܗܲܒܼܠܲܢ ܙܲܒܼܢܵܐ ܕܲܡܠܹܐ ܫܲܝܢܵܐ ܘܬܘܼܪܣܵܝ ܚܲܝܹ̈ܐ ܀", ":ܚ̣ܛܲܝܢܲܢ ܣܲܓܿܝܼ ܘܲܥܒ݂ܲܪ ܥܵܘ̣ܠܲܢ ܠܥܸܠ ܡ̣ܢ ܪܹܫܲܢ", "ܘܩܲܪܝܼܒܼܝܼܢܲܢ ܠܡܸܬܿܛܲܒܵܥܘܼ ܒܗܵܘܬܼܵܐ ܕܚܵܘܒܲܝ̈ܢ ܀", ":ܥ̣ܫܸܢ ܡܸܢܝܵܢܵܐ ܕܲܫܟܼܝܼܪ݁ܵܬܲܢ ܡ̣ܢ ܡܸܢܝܵܢܵܐ", "ܘܠܵܐ ܡܸܬܿܬܿܟܼܝܼܠܵܐ ܚܲܝܵܒܼܘܼܬܲܢ ܒܟܲܝܠܵܐ ܝ̄ܕܼܝܼܥܵܐ ܀", ":ܒܠܲܥ̣ܢܲܢ ܣܲܓܿܝܼ ܐܵܦ ܡܲܚ̈ܘܵܬܼܵܐ ܥܲܙܝܼ̈ܙܵܬܵܐ", "ܘܠܵܐ ܦܵܫ̣ ܝܲܨܪܲܢ ܡ̣ܢ ܥܸܢܝܵܢܵܐ ܕܨܼܝܕܼ ܒܝܼ̈ܫܵܬܼܵܐ ܀", ":ܢܬܲܥ ܡܲܬܼܩܵܠܵܐ ܕܪܲܒܿܘܼܬܼ ܢܸܓܼܕܲܢ ܡ̣ܢ ܣܲܢ̈ܝܵܬܲܢ", "ܘܠܵܐ ܢܲܣܝܼܢܲܢ ܠܡܸܣܢܵܐ ܥܵܘ̣ܠܲܢ ܘܠܵܐ ܟܠ ܟܠܹܗ ܀", ":ܐܸܢܗܘ̤ ܕܥܵܘ̣ܠܲܢ ܣܗܸ݂ܕܼ ܒܲܢ ܡ̇ܪܝܵܐ ܐܲܟܼܡܵܐ ܕܲܟܼܬܼܝܼܒܼ", "ܐܲ̄ܢ̄ܬܿ ܚܘܼܢ ܘܲܫܒܼܘܿܩ ܡܸܛܠ ܪ̈ܲܚܡܲܝܟ ܕܠܵܐ ܡܸܬܼܡܲܫܚܝܼܢ ܀", ":ܠܵܐ ܡܸܬܼܡܲܫܚܵܐ ܡܪܲܚܡܵܢܘܼܬܼܵܟ ܡ̣ܢ ܡ̇ܫܘܿܚܹ̈ܐ", "ܘܐܸܢ ܗܵܟܲܢܵܐ ܗ̄ܝܼ ܡ̇ܢܵܘ ܥܵܘ̣ܠܲܢ ܒܵܩܵܐ ܫܝܼܛܵܐ ܀", ":ܒܵܩܵܐ ܗ̄ܝ̣ ܫܝܼܛܵܐ ܥܵܘܵܠܘܼܬܲܢ ܟܡܵܐ ܐܸܢ ܪܲܒܵܐ", "ܫܕܼܝܼܗ̇ ܐܲܝܟ ܒܸܙܩܵܐ ܒܝܲܡܵܐ ܪܲܒܵܐ ܕܒܲܣܝܼܡܘܼܬܼܵܟ ܀", ":ܠܵܐ ܬܲܩܸܨ ܠܲܢ ܥܲܠ ܕܲܚܛ݂ܲܝܢܲܢ ܐܲܝܟ ܚܲܛܵܝܹ̈ܐ", "ܕܐܲܢܬܿ ܛܵܒܼ ܡ̣ܢ ܟܠ ܡܦܵܣ ܐܲܢ̄ܬܿ ܒܲܙܢܵܐ ܕܚܲܛܵܝܘܼܬܲܢ ܀", ":ܐܲܢ̄ܬܿ ܝܵ̇ܕܲܥܲܬܿ ܠܲܢ ܩܕܼܵܡ ܬܘܼܩܵܢܲܢ ܘܒܼܵܬܲܪ ܕܲܗ̣ܘܲܝܢ", "ܘܲܡܦܵܣ ܐܲܢ̄ܬܿ ܒܹܗ ܒܝܲܨܪܲܢ ܒܝܼܫܵܐ ܕܡܸܨܛܲܠܝܵܢܵܐ ܗ̄ܘ̣ ܀", ":ܕܐܲܢ̄ܬܿ ܬܲܩܸܢܬܵܝܗܝ ܘܐܲܢ̄ܬܿ ܐܲܥܢܝܼܬܵܝܗܝ ܠܡܸܬܼܗܲܓܵܝܘܼ", "ܡ̇ܕܹܝܢ ܡܸܢܵܟ ܝ̄ܠܸܦ ܗܸܓܼܝܵܢܵܐ ܕܒܹܝܬܼ ܛܵܒܼ ܠܲܕܼܒܝܼܫ ܀", ":ܘܐܸܢ ܐܲܢ̄ܬܿ ܪܲܒܵܐ ܘܗܘ̤ ܬܲܠܡܝܼܕܼܵܐ ܕܪܲܒܵܢܘܼܬܼܵܟ", "ܓܡܘܿܪ ܬܲܠܡܝܼܕܼܵܟ ܐܲܝܟ ܨܸܒܼܝܵܢܵܐ ܕܪܲܒܵܘܼܬܼܵܟ ܀", ":ܣܲܒ̣ ܠܵܟ ܛܲܢܬܵܐ ܠܛܲܠܝܵܐ ܫܲܒܼܪܵܐ ܕܐܸܬܿܬܿܠܡܲܕܼ ܠܵܟ", "ܘܲܗܓܼܝܼ ܩܕܼܵܡ̇ܘܗܝ ܗܸܓܼܝܵܢ ܡܸܠܹ̈ܐ ܕܲܡܚܲܝ̈ܡܵܢ ܠܹܗ ܀", ":ܟܬܼܘܿܒܼ ܐܵܬܼ̈ܘܵܬܼܵܐ ܕܫܸܡ ܐܝܼܬܼܘܼܬܼܵܟ ܥܲܠ ܪܸܥܝܵܢܹܗ", "ܘܢܸܩܪܹ̈ܐ ܒܗܵܘܢܵܐ ܘܢܸܛܲܪ ܛܲܟܼܣܵܐ ܕܕܘܼܒܵܪ ܚܲܝܵܘ̈ܗܝ ܀", ":ܬܢܝܼ ܘܲܪܫܘܿܡ ܠܹܗ ܚܘܼܩܵܐ ܐ̄ܚܪܹܢܵܐ ܕܪܸܚܡܲܬܼ ܐ̄ܢܵܫܵܐ", "ܕܢܹܐܣܘܿܪ ܚܘܼܒܹܿܗ ܒܐܵܠܲܦ ܐܝܼܬܼܝܵܐ ܘܬܼܵܘ ܐ̄ܢܵܫܘܼܬܼܵܐ ܀", ":ܘܐ̄ܢܵܫܵܐ ܡ̇ܐ ܕܐܸܬܼܝܲܠܲܦ ܠܡܸܩܪܵܐ ܫܲܦܝܼܪ", "ܦܫܝܼܡ ܠܹܗ ܕܢܸܟܼܬܿܘܿܒܼ ܘܢܸܬܼܗܲܓܹܿܐ ܒܵܗ̇ ܒܚܹܐܪܘܼܬܼ ܢܲܦܫܹܗ ܀", ":ܚܹܐܪܘܼܬܼ ܢܲܦܫܵܬܐ ܡܠܲܝ̣ܬܵܗ̇ ܠܢܲܦܫܵܐ ܟܕܼ ܬܲܩܸܢܬܵܗ̇", "ܘܛܵܒܼ ܫܲܠܝܼܛܵܐ ܠܡܸܦܪܲܫ ܬܲܪܬܹܿܝܢ ܦܵܪܘܿܫܵܐܝܼܬܼ ܀", ":ܦܪܘܿܫ ܦܵܪܘܿܫܬܵܐ ܗܵܢ ܦܘܼܪܫܵܢܵܐ ܕܣܝܼܡ ܒܲܟܼܝܵܢܹܟܼܝ", "ܘܕܲܥܝ ܠܲܟܼܝܵܢܹܟܼܝ ܘܠܲܡܬܲܩܢܵܢܹܟܼܝ ܕܣܵܡ̣ ܒܹܟܼܝ ܬܲܪܬܹܿܝܢ ܀", ":ܬܲܪܬܹܿܝܢ ܐܝܼܬܼ ܠܹܟܼܝ ܢܦܫܵܐ ܡ̇ܪܬܵܐ ܕܛܵܒܼܬܼܵܐ ܘܒܼܝܼܫܬܵܐ", "ܕܘܼܢܝ ܟܹܐܢܵܐܝܼܬܼ ܕܐܲܝܕܵܐ ܟܹܐܢܵܐ ܡ̣ܢ ܬܲܪ̈ܬܲܝܗܹܝܢ ܀", ":ܒܚܸܟܵܐ ܕܒܸܣܪܵܐ ܦܵܪܫܲܬܿܝ ܚܲܠܝܵܐ ܡ̣ܢ ܡܪܝܼܪܵܐ", "ܦܪܘܿܫܝ ܠܲܟܼܝܵܢܹܟܼܝ ܐܲܟܼܡܵܐ ܕܲܦܪܲܫ̣ܬܿܝ ܠܲܕܼܠܵܐ ܕܝܼܠܹܟܼܝ ܀", ":ܕܝܼܠܹܟܼܝ ܫܲܦܝܼܪ ܠܡܸܚܙܵܐ ܫܲܦܝܼܪ ܐܸܢ ܫܲܦܝܼܪܲܬܿܝ", "ܘܡ̇ܐ ܕܲܫܦ݂ܲܪ ܠܹܟܼܝ ܫܘܼܦܪܵܐ ܕܢܲܦܫܹܟܼܝܒ ܟܹܐܝܢ ܒܘܼܚܪܵܢܹܟܼܝ ܀", ":ܟܹܐܝܢ ܒܘܼܚܪܵܢܵܐ ܗ̄ܘ̣ ܟܠ ܒܲܪܢܵܫܵܐ ܕܲܩܢܸܐ ܢܲܦܫܵܐ", "ܘܲܕܠܝܼܠܵܐ ܠܹܗ ܠܡܸܦܪܲܫ ܣܲܢܝܵܐ ܡ̣ܢ ܫܲܦܝܼܪܵܐ ܀", ":ܫܲܦܝܼܪ ܡ̇ܕܹܝܢ ܕܵܝ̇ܢܝܼܢ ܥܲܡܲܢ ܟܝܵܢܹ̈ܐ ܚܲܪ̈ܫܹܐ", "ܘܲܡܚܲܝܒܼܝܼܢ ܠܲܢ ܕܠܵܐ ܚܲܝܵܒܼܝܼܢ ܠܚܲܝܵܒܼܘܼܬܲܢ ܀", "ܐܸܢ ܟܹܐܢܵܐܝܼܬܼ ܪܕܲܢ ܦܘܼܩܕܵܢܵܐ ܐܲܠܵܗܵܝ̇ܐ:", "ܘܫܲܚܠܸܦ ܙܲܒܼܢܹ̈ܐ ܠܒܲܪ ܡ̣ܢ ܛܲܟܼܣܵܐ ܕܫܘܼܚܠܵܦܲܝ̈ܗܘܿܢ ܀", ":ܟܹܐܢܵܐ ܡܚܘܿܬܲܢ ܘܲܬܼܪܝܼܨ ܢܸܓܼܕܼܵܐ ܕܡܲܪܵܚܘܼܬܲܢ", "ܘܬܼܘܼܒܼ ܫܵܘܹ̇ܝܢܲܢ ܠܡܸܬܼܢܲܓܼܵܕܼܘܼ ܢܸܓܼ̈ܕܹܿܐ ܥܦܝܼܦܹ̈ܐ ܀", ":ܢܸܓܼ̈ܕܹܿܐ ܥܦܝܼܦܹ̈ܐ ܚܲܝܵܒܼ ܝܲܨܪܲܢ ܠܡܸܬܼܢܲܓܼܵܕܼܘܼ", "ܕܝܵ̇ܕܲܥ ܕܲܚܛ̣ܵܐ ܘܠܵܐ ܡܸܬܼܥܲܗܲܕܼ ܬܒܲܥܬܼܵܐ ܕܕܼܝܼܢܵܐ ܀", ":ܫܡܝܼܥ ܠܹܗ ܕܝܼܢܵܐ ܕܗܵܘܹ̇ܐ ܒܚܲܪܬܼܵܐ ܕܫܘܼܠܵܡ", "ܘܠܵܐ ܡܸܣܬܲܪܲܕܼ ܡ̣ܢ ܫܘܼܢܵܩܵܐ ܕܫܸܡ ܓܹܗܲܢܵܐ ܀", ":ܘܵܝܠܲܢ ܕܲܟܼܡܵܐ ܛܪܘܼܢ ܪܸܥܝܵܢܲܢ ܡ̣ܢ ܛܲܪܵܢܵܐ", "ܕܫܲܪܝܼܪܵܐ ܠܲܢ ܘܠܵܐ ܫܲܪܝܼܪܵܐ ܬܒܲܥܬܼܵܐ ܕܕܼܝܼܢܵܐ ܀", ":ܫܲܪܝܼܪ ܠܲܢ ܠܡܵܢ ܠܵܐ ܒܵܗܹ̇ܒܼ ܝܲܨܪܵܐ ܒܝܼܫܵܐ", "ܘܥܲܠ ܡ̇ܢ ܡܲܩܠܸܐ ܠܘܼܩܒܲܠ ܡܸܕܲܡ ܕܫܲܪܝܼܪ ܘܲܒܼܚܝܼܪ ܀", ":ܫܲܪܝܼܪ ܕܝܼܢܵܟ ܪܲܒܿ ܕܲܝܵܢܹ̈ܐ ܕܕܼܵܐܲܝܟ ܟܠܵܐ", "ܘܡ̇ܐܢܵܐ ܢܸܥܒܸܿܕ ܕܕܲܓܸܿܠ̄ܢ ܐܸܢܘܿܢ ܐܲܓܼܙܵܪ ܕܝܼܢܲܝ̈ܟ ܀", ":ܕܲܓܵܠܵܐܝܼܬܼ ܫܡ݂ܲܥܢܵܝܗܝ ܠܲܫܡܵܐ ܕܕܼܝܼܢܵܟ ܟܹܐܢܵܐ", "ܘܐܸܠܘܼ ܫ̣ܡܲܥܬܵܝܗܝ ܫܲܪܝܼܪܵܐܝܼܬܼ ܠܵܐ ܚܵܛܹ̇ܝܢ ܗ̣̄ܘܲܝܢ ܀", ":ܚ̣ܛܲܝܢ ܐܲܝܟ ܕܲܚܛ̣ܲܝܢ ܠܦܘܼܬܼ ܕܲܟܼܝܵܢܲܢ ܢܩܸܐ ܠܲܚܛܝܼܬܼܵܐ ܗ̄ܘ̣", "ܡܵܪܹܐ ܟܝܵܢܹ̈ܐ ܚܘܼܢ ܠܲܟܼܝܵܢܲܢ ܕܠܵܐ ܢܸܬܼܚܲܝܲܒܼ ܀", ":ܥܲܠ ܚܵܘ̈ܒܵܬܲܢ ܩܲܢܝܼܛܝܼܢܲܢ ܒܟܼܠܗܘܿܢ ܚܲܝܲܝ̈ܢ", "ܘܗܵܐ ܡܪܲܟܿܒܼܝܼܢܲܢ ܦܘܼܪ̈ܣܹܐ ܕܒܼܵܥܹ̇ܝܢ ܫܪܵܝ ܚܵܘ̈ܒܵܬܼܵܐ ܀", ":ܫܪܝ ܚܵܘ̈ܒܵܬܲܢ ܡ̇ܪܵܐ ܕܫܲܠܝܼܛ ܥܲܠ ܚܵܘ̈ܒܵܬܲܢ", "ܘܲܠܚܝܼ ܐܸܢܹܝܢ ܡ̣ܢ ܥܘܼܗܕܵܢܵܐ ܕܲܣܦܲܪ ܕܝܼܢܲܝ̈ܟ ܀", ":ܐܦܸܩ ܐܸܢܹܝܢ ܡ̣ܢ ܒܹܝܬܼ ܐܲܪ̈ܟܹܿܐ ܕܕܲܝܵܢܘܼܬܼܵܟ", "ܘܬܲܠܲܚ ܐܸܢܹܝܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܠܵܐ ܢܦܘܼܫ ܨܹܐܕܷܲܟ ܫܛܵܪܵܐ ܕܲܟܼܬܼܝܼܒܼ ܐܵܕܼܵܡ̇ܐܝܼܬܼ", "ܕܠܵܐ ܢܸܬܼܚܲܬܿܪܘܼܢ ܣܵܢ̇ܐܵܘ̈ܗܝ ܕܐܵܕܼܵܡ ܒܚܵܘܒܵܘ̈ܗܝ ܕܐܕܼܵܡ ܀", ":ܐ̄ܫܛܵܪܵܐ ܕܚܵܘ̈ܒܹܿܐ ܟܬ݂ܲܒܼ ܗ̄ܘ̣ܵܐ ܒܲܥܕܹܢ ܒܐܘܼܟܼܠܵܐ ܕܦܹܐܪܵܐ", "ܘܲܕܼܠܵܐ ܦܲܪܥܹܗ ܚܕܼܝܼ ܣܵܛܵܢܵܐ ܒܚܵܘܒܲܬܼ ܚܵܘܒܵܘ̈ܗܝ ܀", ":ܗܵܝ̇ ܪܸܒܿܘܼܬܼܵܐ ܕܗܵܘ̇ ܦܘܼܩܕܵܢܵܐ ܪܒܼܵܬ̤ ܥܲܠ ܝܲܠܕܵܘ̈ܗܝ", "ܘܝܲܗ̄ܒܼ݂ܘ ܦܲܓܼܪܲܝܗܘܿܢ ܡܫܲܟܿܢܵܢܘܼܬܼܵܐ ܠܡܵܘܬܵܐ ܝܲܥܢܵܐ ܀", ":ܐܲܝܟ ܡܸܫܟܢܹ̈ܐ ܠ݂ܒܲܟ ܦܲܓܼܪ̈ܲܝܗܘܿܢ ܡ̇ܘܬܵܐ ܨܹܐܕܼܵܘܗܝ", "ܘܗܵܐ ܡܒܲܠܸܐ ܠܗܘܿܢ ܚܲܪܡ̇ܢܵܐܝܼܬܼ ܒܢܸܩܥܹ̈ܐ ܕܲܫܝܘܿܠ ܀", ":ܫܝܘܿܠ ܒܵܠܲܥܬܼܵܐ ܒܸܠܥܲܬ̤ ܐܸܢܘܿܢ ܠܲܒܼܢܲܝ̈ ܥܲܦܪܵܐ", "ܘܠܲܝܬܿ ܥܲܦܪܵܢܵܐ ܕܪܵܢܹ̇ܐ ܒܥܲܦܪܵܐ ܕܲܟܼܢܵܘܵܬܹ̈ܗ ܀", ":ܓܵܒܹ̇ܠ ܥܦܲܪܲܢ ܚܘܼܣ ܥܲܠ ܥܲܦܪܲܢ ܕܲܗܘ̤ܵܐ ܥܲܦܪܵܐ", "ܘܢܲܚܸܡ ܥܲܦܪܲܢ ܡ̣ܢ ܡܝܬܼܘܼܬܼܵܐ ܘܡ̣ܢ ܚܵܘ̈ܒܵܬܼܵܐ ܀", ":ܒܲܬܼܪܹܝܢ ܡ̇ܘ̈ܬܿܝܼܢ ܕܒܼܝܼܫ ܚܲܕܼ ܡ̣ܢ ܡܲܝܬܼܝܼܢܲܢ", "ܒܚܘܼܒܵܠ ܡ̇ܘܬܵܐ ܘܒܲܫܟܼܝܼܪ݁ܵܬܼܵܐ ܕܒܼܝܼܫܘܼܬܼ ܝܲܨܪܲܢ ܀", ":ܢܲܚܸܡ ܚܲܝܲܝ̈ܢ ܪܵܚܹ̇ܡ ܚܲܝܲܝ̈ܢ ܡ̣ܢ ܬܲܪ̈ܬܷܲܗܹܝܢ", "ܘܲܦܬܲܚ ܒܐܲܦܲܝ̈ܢ ܬܪܲܥ ܡܝܼܬܼܘܼܬܼܵܐ ܘܫܘܼܒܼܩܵܢ ܥܵܘ̣ܠܵܐ ܀", ":ܡ̇ܘܬܵܐ ܘܥܵܘ̣ܠܵܐ ܐܸܚܲܕܼܘ ܒܐܲܦܲܝ̈ܢ ܬܪܲܥ ܢܸܟܼܠܲܝ̈ܗܘܿܢ", "ܘܗܵܐ ܡܸܨܛܲܢܥܝܼܢ ܕܲܢܛܲܒܥܘܼܢܵܢ ܒܠܵܐ ܢܘܼܚܵܡܵܐ ܀", ":ܐܲܢ̄ܬܿ ܫܒܼܝܼܠ ܢܘܼܚܵܡܵܐ ܘܚܘܼܣܵܝ ܚܵܘ̈ܒܹܿܐ", "ܘܐܲܢ̄ܬܿ ܐܲܠܸܦܬܵܢ ܕܒܼܵܛܹ̇ܠ ܡ̇ܘܬܵܐ ܘܫܵܬܹ̇ܩ ܥܵܘ̣ܠܵܐ ܀", ":ܒܚܲܕܼ ܡ̣ܢ ܓܸܢܣܲܢ ܕܪܲܫܬ̣ܵܗ̇ ܠܐܘܼܪܚܵܐ ܕܚܘܼܕܵܬܼ ܓܸܢܣܲܢ", "ܗܲܒܼܠܲܢ ܕܢܸܪܕܹܿܐ ܠܘܼܥܕܵܐ ܦܲܐܝܵܐ ܕܚܘܼܕܵܬܼ ܚܲܝܲܝ̈ܢ ܀", ":ܒܚܲܝܘܼܬܼ ܚܲܝܵܘ̈ܗܝ ܚܲܬܸܿܡ ܐܸܢܘܿܢ ܠܕܲܫܢܹ̈ܐ ܕܚܲܝܲܝ̈ܢ", "ܘܲܬܼܟܼܝܼܠܝܼܢܲܢ ܕܠܵܐ ܡܕܲܓܸܿܠ ܐܲܢ̄ܬܿ ܒܫܘܼܘܕܵܝ ܡܸܠܲܝ̈ܟ ܀", ":ܗܡܲܝܪܵܐ ܕܫܲܝܢܵܐ ܕܒܲܪ̣ܬܿ ܡ̣ܢ ܓܸܢܣܲܢ ܡܠܸܐ ܚܵܘ̈ܒܵܬܼܵܐ", "ܘܗܵܐ ܡܸܙܕܲܝܲܚ ܒܲܫܒܼܝܼ̈ܚܵܬܵܐ ܕܐܲܠܵܗܘܼܬܼܵܟ ܀", ":ܫܒܼܝܼܚ ܡ̣ܢ ܟܠܵܐ ܥ̣ܒܲܕܿܬܵܝܗܝ ܥܲܡܵܟ ܠܪܹܫܝܼܬܼ ܚܲܝܲܝ̈ܢ", "ܝܲܩܲܪ ܚܲܝܲܝ̈ܢ ܡܸܛܠ ܚܲܝܵܘ̈ܗܝ ܕܗܵܘ̇ ܕܲܓܼܒ݂ܲܝܬܵܝܗܝ ܀", ":ܚܘܼܒܵܐ ܪܲܒܵܐ ܕܠܵܐ ܡܸܬܼܡܲܠܲܠ ܚܵܘܝܼܬܿ ܨܹܐܕܵܪܘܗܝ", "ܒܗܵܝ̇ ܕܐܲܣܸܩܬܵܝܗܝ ܠܪܵܘܡ̇ܐ ܪܲܒܵܐ ܕܲܫܡܵܟ ܀", ":ܢܦܝܼܣܵܟ ܡ̇ܕܹܝܢ ܒܲܪ ܝܲܡܝܼܢܵܐ ܕܐܲܠܵܗܘܼܬܼܵܟ", "ܕܬܬܼܪܲܥܸܐ ܠܲܢ ܥܲܠ ܕܐܲܪܓܸܿܙܢܵܟ ܥܵܘ̇ܠܵܐܝܼܬܼ ܀", ":ܨܠܘܿܬܼܵܐ ܐܲܡܝܼܪ ܕܲܡܩܲܪܸܒܼ ܠܵܟ ܚܠܵܦ ܚܲܛܵܝܹ̈ܐ", "ܗܵܐ ܥܸܕܵܢܵܐ ܕܬܼܵܒܲܥ ܛܲܟܼܣܵܐ ܕܨ̈ܠܵܘܵܬܼܵܐ ܀", ":ܚܘܼܒܵܢܵܐܝܼܬܼ ܡܥ̈ܕܼ ܕܲܢܨܲܠܸܐ ܚܠܵܦ ܚܲܒܿܝܼܒܼܵܘ̈ܗܝ", "ܩܲܒܸܿܠ ܡܸܠܵܘ̈ܗܝ ܒܚܘܼܒܵܐ ܕܲܦܠܸܐ ܠܒܲܣܝܼܡܘܼܬܼܵܟ ܀", ":ܚܘܒܵܢܵܐܝܼܬܼ ܡܚܲܒܸܿܒܼ ܐܲܢ̄ܬܿ ܠܹܗ ܒܪܲܪܓܼܵܐ ܕܲܫܡܵܟ", "ܓܡܘܿܪ ܒܲܥܒܼܵܕܼܵܐ ܦܝܵܣܵܐ ܕܡܸܠܵܘ̈ܗܝ ܕܡܸܛܠܵܬܲܢ ܀", ":ܡܸܛܠܵܬܲܢ ܡܨܲܠܸܐ ܥܲܡܲܢ ܪܹܫܹܗ ܕܓܸܢܣܲܢ", "ܪܵܚܹ̇ܡ ܓܸܢܣܲܢ ܫܡܲܥ ܒܲܪ ܓܸܢܣܲܢ ܘܚܘܼܣ ܥܲܠ ܓܸܢܣܲܢ ܀", ":ܨܘܼܬܼ ܒܵܥܘܼܬܲܢܡ ܕܲܡܩܲܪܸܒܼ ܠܵܟ ܒܪܵܐ ܒܲܪ ܓܸܢܣܲܢ", "ܘܗܲܒܼܠܲܢ ܐܝܼܕܼܵܐ ܕܚܘܼܣܵܝ ܚܵܘ̈ܒܹܿܐ ܕܒܼܵܥܹ̇ܝܢܲܢ ܠܵܟ ܀", ":ܫܡܲܥܲܝܢ ܛܵܒܼܵܐ ܕܲܫܡܝܼܥܵܐ ܠܵܟ ܝܵܥܘܼܬܼ ܡܸܠܲܝ̈ܢ", "ܘܐܲܦܝܼܣ ܐܲܢ̄ܬܿ ܠܵܟ ܐܸܢܗܘ̤ ܕܲܙܥܘܿܪ ܦܝܵܣܲܢ ܨܹܐܕܲܝܟ ܀", ":ܙܥܘܿܪ ܗ̄ܘ̣ ܦܝܵܣܲܢ ܠܦܘܼܬܼ ܪܲܒܿܘܼܬܼܵܐ ܕܚܲܝܵܒܼܘܼܬܲܢ", "ܘܲܕܼܠܵܐ ܢܦܝܼܣ ܠܵܟ ܐܵܦ ܗܝ̤ ܗܵܕܹܐ ܕܚܲܝܵܒܼܘܼܬܼܵܐ ܗ̄ܝܼ ܀", ":ܒܐܵܓܼܘܿܢ ܚܲܫܹ̈ܐ ܕܥܲܠ ܚܵܘ̈ܒܲܬܿܢ ܪܡܹܝܢܲܢ ܟܠܢܵܫ", "ܘܕܲܢܦܝܼܣ ܩܸܢܛܵܐ ܗ̄ܘ̣ ܘܲܕܼܠܵܐ ܢܦܝܼܣ ܬܘܼܒܼ ܩܸܢܛܵܐ ܥܦܝܼܦܵܐ ܀", ":ܩܸܢܛܵܐ ܗ̄ܘ̣ ܕܲܢܦܝܼܣ ܒܲܕܼܠܵܐ ܣܢܝܼܩ ܐܲܢ̄ܬܿ ܕܲܢܦܝܼܣܘܼܢܵܟ", "ܘܲܩܢܸܛ ܩܸܢܛܝܼܢ ܐܸܢܗܘ̤ ܕܠܵܐ ܢܦܝܼܣ ܥܲܠ ܣܲܟܼܠܘܼܬܲܢ ܀", ":ܠܵܐ ܚܵܫܲܚ ܠܵܟ ܦܝܵܣܵܐ ܕܡܸܠܹ̈ܐ ܕܲܡܦܝܼܣܵܢܹ̈ܐ", "ܒܗܵܝ̇ ܕܲܫܡܝܼܥ ܠܵܟ ܦܝܵܣܵܐ ܕܟܼܠܢܵܫ ܩܕܼܵܡ ܕܲܢܦܝܼܣܵܟ ܀", ":ܚܙܸܐ ܠܵܟ ܥܵܘ̣ܠܵܐ ܕܟܼܠܗܘܿܢ ܕܵܪܹ̈ܐ ܩܕܼܵܡ ܟܠ ܒܸܪ̈ܝܵܢ", "ܘܡ̇ܢ ܐܸܡܲ݁ܪ ܐ̄ܢܵܐ ܕܵܪܹ̈ܐ ܘܙܲܒܼܢܹ̈ܐ ܥܲܡ ܐܝܼܬܼܘܼܬܼܵܟ ܀", ":ܥܲܡ ܐܝܼܬܼܘܼܬܵܟ ܠܒܼܝܼܟ ܐܲܢ̄ܬܿ ܣܵܟܼܵܐ ܕܡܸܣܬܲܝܟܼܵܢܹ̈ܐ", "ܘܠܲܝܬܿ ܒܲܒܼܪܝܼܬܼܵܐ ܡܸܕܹܿܡ ܕܐܝܼܬܼܵܘܗܝ ܕܠܵܐ ܒܵܟ ܐܝܼܬܼܵܘܗܝ ܀", ":ܥܲܡܵܟ ܐܝܼܬܼܵܘܗܝ ܥܘܼܗܕܵܢ ܣܸܦܪܹ̈ܐ ܕܲܗܘ̤ܵܘ ܘܗܵܘܹ̇ܝܢ", "ܘܠܲܝܬܿ ܒܲܥܒܼܝܼ̈ܕܹܐ ܡܸܕܹܿܡ ܕܿܟܼܣܸܐ ܡ̣ܢ ܝܼܕܲܥܬܼܵܟ ܀", ":ܓܠܸܐ ܠܵܟ ܥܵܘ̣ܠܲܢ ܘܙܲܕܿܝܼܩܘܼܬܼܵܐ ܕܥܝܼܪܹ̈ܐ ܘܐ̄ܢܵܫܵܐ", "ܘܲܬܼܩܝܼܠ ܗ̄ܘ̣ ܠܵܟ ܦܘܼܪܥܵܢ ܐܲܓܼܪܵܐ ܕܛܵܒܹ̈ܐ ܘܒܼܝܼܫܹ̈ܐ ܀", ":ܘܟܲܕܼ ܛܵܒܼ ܒܵܟ ܗ̄ܘ̣ ܟܠܡܵܐ ܕܐܝܼܬܼܵܘܗܝ ܘܲܥܬܼܝܼܕ ܕܢܸܗܘܸܐ", "ܚܢܲܢ ܠܵܐ ܡܲܨܝܵܐ ܕܠܵܐ ܢܸܬܼܟܲܫܲܦ ܥܲܠ ܚܵܘ̈ܒܵܬܲܢ ܀", ":ܥܲܠ ܝܵܘ̈ܒܵܬܲܢ ܡܸܬܼܫܦܝܼܢܲܢ ܩܕܼܵܡ ܪܲܒܿܘܼܬܼܵܟ", "ܫܒܼܘܿܩ ܚܵܘ̈ܒܵܬܲܢ ܘܲܥܛܝܼ ܐ̄ܫܛܵܪܵܐ ܕܪܲܒܿܘܼܬܼ ܥܵܘ̣ܠܲܢ ܀", ":ܚܘܼܣ ܚܲܢܵܢܵܐ ܥܲܠ ܒܝܼܫܘܼܬܿܢ ܕܥܸܫܢܲܬ̤ ܣܲܓܿܝܼ", "ܘܩܲܪܝܼܒܼܝܼܢ ܚ̄ܢܲܢ ܕܢܸܗܘܸܐ ܚܲܒܼܪܹ̈ܐ ܠܲܣܕܼܘܿܡ̇ܝܹ̈ܐ ܀", ":ܠܵܐ ܢܬܸܬܸܿܠ ܠܹܗ ܐܲܬܼܪܵܐ ܠܥܵܘ̣ܠܵܐ ܕܲܢܕܿܝܲܪ ܒܲܢ", "ܕܐܸܢ ܥܵܡܲ݁ܪ ܒܲܢ ܙܥܘܿܪܝܵܐ ܠܕܝܼܢܲܢ ܬܒܲܥܬܼܵܐ ܕܲܣܕܼܘܿܡ ܀", ":ܠܵܐ ܡ̇ܪܝ ܢܸܗܘܸܐ ܚܲܒܼܪܹ̈ܐ ܒܕܼܝܼܢܵܐ ܠܲܣܕܼܘܿܡ̇ܝܹ̈ܐ", "ܕܕܲܠܡܵܐ ܢܵܪܦܸܐ ܫܸܡ ܒܝܼܫܘܼܬܲܢ ܒܲܕܼܡܘܼܬܼ ܗܵܢ̇ܘܿܢ ܀", ":ܟܠܝܼ ܡ̣ܢ ܥܲܡܲܢ ܢܸܓܼܕܵܐ ܕܕܼܵܡܹ̇ܐ ܠܲܣܕܼܘܿܡ̇ܝܹ̈ܐ", "ܘܠܵܐ ܬܨܘܼܪ ܒܐܲܪܥܲܢ ܕܡܘܼܬܼܵܐ ܣܢܝܼܬܼܵܐ ܕܐܲܪܥܵܐ ܕܲܣܕܼܘܿܡ ܀", ":ܬܘܿܗ ܘܒܼܘܿܗ ܐܝܼܬܹܝܗ̇ ܐܲܪܥܵܐ ܕܲܣܕܼܘܿܡ ܡ̣ܢ ܟܲܕܼ ܝܸܩܕܲܬ̤", "ܘܨܲܕܝܵܐ ܘܫܲܗܝܵܐ ܡ̣ܢ ܥܲܠ̈ܠܵܬܵܐ ܕܙܲܪܥܹ̈ܐ ܘܦܹܐܪܹ̈ܐ ܀", ":ܠܵܐ ܟܹܝܬܼ ܢܸܚܙܹܝܗ̇ ܠܗܵܝ̇ ܡܲܪܕܿܘܼܬܵܐ ܘܠܵܐ ܟܠ ܟܠܹܗ", "ܘܠܵܐ ܢܸܬܼܥܲܗܲܕܼ ܫܸܡ ܣܘܼܥܪ̈ܵܢܹܝܗ̇ ܒܕܼܘܼܒܵܪ ܚܲܝܲܝ̈ܢ ܀", ":ܚܲܝܹ̈ܐ ܟܪ̈ܲܝܵܐ ܘܡܲܠܝܲܝ̈ ܚܵܘ̈ܒܹܿܐ ܚܲܝ̈ ܒܲܪܢܵܫܲܢ", "ܪܵܚܹ̇ܡ ܐ̄ܢܵܫܵܐ ܚܘܼܣ ܥܲܠ ܚܲܝܲܝ̈ܢ ܡܲܠܝܲܝ̈ ܚܵܘ̈ܒܹܿܐ ܀", ":ܠܵܐ ܬܚܲܝܸܒܼ ܠܲܢ ܒܚܲܝܵܒܼܘܼܬܼܵܐ ܕܚܵܘܒܲܬܼ ܚܵܘܒܲܝ̈ܢ", "ܕܗܵܐ ܚܵܒܼ݂ܢܲܢ ܠܲܢ ܠܩܲܠܝܼܠ ܢܸܓܼ̈ܕܹܿܐ ܕܥܲܠ ܚܵܘ̈ܒܵܬܲܢ ܀", ":ܟܲܕܼܘ ܪܕܿܝܬܵܗ̇ ܠܛܵܠܘܿܡܘܼܬܲܢ ܒܲܕܼܡܸܬܼܚܲܙ̈ܝܵܢ", "ܠܵܐ ܬܵܘܣܸܦ ܠܲܢ ܢܸܓܼ̈ܿܕܹܿܐ ܥܦܝܼܦܹ̈ܐ ܕܠܵܐ ܢܹܐܒܲܕܼ ܠܲܢ ܀", ":ܐܲܪܝܼܡ ܫܲܒܼܛܵܟ ܡ̣ܢ ܡܲܚ̈ܘܵܬܼܵܐ ܕܦܲܓܼܪܲܢ ܘܐܲܪܥܲܢ", "ܘܲܟܼܐܝܼ ܒܟܸܢܫܹ̈ܐ ܕܲܫܡܲܝܵܢܹ̈ܐ ܕܠܵܐ ܢܲܟܿܘܿܢܵܢ ܀", ":ܫܲܝܸܢ ܐܸܢܘܿܢ ܕܠܵܐ ܢܚܵܘܘܿܢ ܠܲܢ ܐܲܦܹ̈ܐ ܕܚܸܡܬܼܵܐ", "ܘܲܢܫܲܝܢܘܼܢܵܝܗܝ ܠܐܵܐܲܪ ܕܲܕܼܠܝܼܚ ܡܸܛܠ ܥܵܘ̣ܠܲܢ ܀", ":ܪܡܘܿܙ ܠܹܗ ܠܐܲܪܟܿܘܿܢ ܕܐܲܚܝܼܕܼ ܪܲܗܛܵܐ ܕܝܲܪ̈ܚܲܝ ܫܲܢ̄ܬܵܐ", "ܕܢܲܪܡܸܐ ܦܓܼܘܼܕܹ̈ܐ ܕܲܡܫܲܝܢܘܼܬܼܵܐ ܒܙܲܒܼܢܹ̈ܐ ܫܓܼܝܼܫܹ̈ܐ ܀", ":ܩܪܝܼ ܘܙܲܗܲܪܲܝܗܝ ܠܪܘܼܚܵܐ ܕܐܲܚܝܼܕܼ ܫܘܼܠܛܵܢ ܪܘܼܚܵܐ", "ܕܢܸܬܼܟܿܘܿܣ ܚܹܐܦܵܐ ܕܙܵܘܥܵܘ̈ܗܝ ܕܐܵܐܲܪ ܡ̣ܢ ܩܲܫܝܘܼܬܼܵܐ ܀", ":ܣܝܼܡ ܠܹܗ ܛܲܟܼܣܵܐ ܠܡܛܲܟܿܣܵܢܵܐ ܕܙܲܒܼܢܹ̈ܐ ܚܲܪ̈ܫܹܐ", "ܕܢܲܠܸܦ ܐܸܢܘܿܢ ܠܡܸܛܲܪ ܛܲܟܼܣܵܐ ܕܫܘܼܚܠܵܦܲܝ̈ܗܘܿܢ ܀", ":ܒܫܘܼܚܠܵܦܲܝ̈ܗܘܿܢ ܕܕܲܠܵܐ ܛܲܟܼܣܵܐ ܙܥܲܪ݂ ܟܠ ܡܸܕܹܿܡ", "ܘܠܵܐ ܡ̣ܢ ܦܵܫ̣ ܡܸܕܹܿܡ ܕܠܵܐ ܐܸܬܼܡܲܣܟܲܢ ܡ̣ܢ ܡ̇ܐ ܕܐܝܼܬܼܵܘܗܝ ܀", ":ܡܸܣܟܹܿܝܢ ܘܲܨܪܝܼܟ ܥܘܼܡܪܵܐ ܕܐ̄ܢܵܫܵܐ ܡ̣ܢ ܟܠ ܛܵܒܼ̈ܢ", "ܘܲܡܙܲܠܗܲܙ ܗ̄ܘ̣ ܡ̇ܙܘܿܢ ܦܲܓܼܪܵܐ ܘܥܸܢܝܵܢ ܢܦܫܵܐ ܀", ":ܥܪܲܩ ܠܹܗ ܡܸܢܲܢ ܢܝܵܚܵܐ ܕܦܲܓܼܪܵܐ ܘܲܕܪܲܥܝܵܢܵܐ", "ܘܩܵܡ̣ ܒܲܪܢܵܫܲܢ ܐܲܝܟ ܐܝܼܠܵܢܵܐ ܒܝܵܘܡܲܝ̈ ܣܲܬܼܘܵܐ ܀", ":ܠܣܲܬܼܘܵܐ ܟܡܝܼܪܵܐ ܕܵܡܹ̇ܐ ܪܲܗܛܵܐ ܕܝܲܪ̈ܚܲܝ ܫܲܢ̄ܬܵܐ", "ܘܠܲܝܬܿ ܒܘܼܝܵܐܐ ܕܡܲܩܢܹܐ ܣܲܒܼܪܵܐ ܒܐܲܝܕܼܵܐ ܕܦܲܐܝܵܐ ܀", ":ܠܲܝܬܿ ܟܠ ܟܠܹܗ ܥܘܼܗܕܵܢ ܡܸܕܹܿܡ ܕܢܝܼܚ ܘܲܡܫܲܝܲܢ", "ܐܸܠܵܐ ܩܵܠܵܐ ܕܲܫܟܼܝܼܪ̈ܵܬܼܵܐ ܕܪܵܥܹ̇ܡ ܒܐܲܪܥܵܐ ܀", ":ܩܵܠܵܐ ܕܥܵܘ̣ܠܵܐ ܪܵܥܹ̇ܡ ܒܲܠܚܘܿܕܼ ܒܹܝܬܼ ܐܲܪ̈ܥܵܢܹܐ", "ܘܩܵܠ ܛܵܒܼܵܬܼ̈ܐ ܫܠܹܐ ܐܲܝܟ ܡܝܼܬܼܵܐ ܕܠܵܐ ܚܝܘܼܬܼܵܐ ܀", ":ܙܢܲܝ̈ ܛܵܒܼܵܬܼ̈ܐ ܡ̣ܝܬܼܘܼ ܐܲܝܟ ܡܝܼܬܼܵܐ ܕܠܵܐ ܥܘܼܦܵܝܵܐ", "ܘܲܛܥ̣ܵܘ ܐܸܢܘܿܢ ܣܵܥܘܿܪ݁ܲܝܗܘܿܢ ܐܲܝܟ ܕܲܠܡܝܼܬܵܐ ܀", ":ܡ̣ܝܼܬܼ ܛܵܒܼܵܬܼ̈ܐ ܘܲܚ̣ܝܵܘ ܐܵܕܫܹ̈ܐ ܕܫܟܼܝܼܪ̈ܵܬܼܵܐ", "ܘܵܝ ܠܲܢ ܕܲܗ̤ܘܲܝܢ ܡܝܼ̈ܬܹܐ ܠܩܘܼܫܬܵܐ ܘܚܲܝܹ̈ܐ ܠܥܵܘ̣ܠܵܐ ܀", ":ܚܢܲܢ ܢܲܚܸܡܢܵܝܗܝ ܠܥܵܘ̣ܠܵܐ ܡܝܼܬܼܵܐ ܒܥܵܘ̇ܠܵܘܼܬܲܢ", "ܘܲܒܼܚܲܪܡܘܼܬܲܢ ܩܛ̣ܲܠܢܲܢ ܥܘܸܠܹ̈ܐ ܕܙܲܕܿܝܼܩܘܼܬܼܵܐ ܀", ":ܚܢܲܢ ܓܲܙܝܼܢܵܗ̇ ܠܙܲܕܿܝܼܩܘܼܬܲܢ ܡ̣ܢ ܝܲܠ̈ܕܵܬܼܵܐ", "ܘܠܵܐ ܝܲܗ̣̄ܒܼܢܲܢ ܠܵܗ̇ ܠܲܡܪܒܵܝܘܼ ܦܹܐܪܹ̈ܐ ܕܚܘܼܒܵܐ ܀", ":ܠܦܸܪܥܘܿܢ ܕܵܡ̇ܝܵܐ ܚܲܪܡ̇ܢܘܼܬܲܢ ܕܠܘܼܩܒܲܠ ܩܘܼܫܬܵܐ", "ܘܛܵܟ ܚܲܪܡ̇ܢܵܐ ܗ̄ܝ̣ ܠܵܐ ܡܫܲܝܢܘܼܬܲܢ ܡ̣ܢ ܕܡܸܨܪ̈ܵܝܹܐ ܀", ":ܦܸܪܥܘܿܢ ܦܲܓܼܪܹ̈ܐ ܕܥܘܸܠܹ̈ܐ ܚܲܢܸܩ ܒܡܲܝܵ̈ܐ ܕܢܲܗܪܵܐ", "ܚܢܲܢ ܚܲܝܘܼܬܼܵܐ ܕܢܲܦܫܵܐ ܛܲܒܵܥ̄ܢ ܒܡܵܡܘܿܠ ܥܵܘ̣ܠܵܐ ܀", ":ܚܲܝܹ̈ܐ ܕܢܲܦܫܵܐ ܠܵܐ ܡ̇ܝܘܿܬܿܬܼܵܐ ܡܡܝܼܬܼܝܼܢ ܐ̄ܢܵܫܵܐ", "ܠܵܐ ܗ̄ܘ̣ܵܐ ܕܡ̇ܝ̇ܬܵܐ ܐܸܠܵܐ ܕܗܵܘ̇ܝܵܐ ܡܝܼܬܿܬܵܐ ܕܥܵܘ̣ܠܵܐ ܀", ":ܒܝܼܫ ܗ̄ܘ̣ ܡ̇ܘܬܵܐ ܕܡܝܼܬܼܘܼܬܼ ܥܵܘ̣ܠܵܐ ܡ̣ܢ ܟܠ ܡܵܘܬܿܝܼ̈ܢ", "ܘܣܵܗܹ̇ܕ ܩܵܠܵܐ ܕܡܲܚܹܐ ܡܝܼ̈ܬܹܐ ܕܬܲܪܓܸܿܡ ܗܵܠܹܝܢ ܀", ":ܠܵܘ ܠܲܡ ܡ̇ܘܬܵܐ ܗ̄ܘ̣ ܐܲܝܢܵܐ ܕܩܵܛܹ̇ܠ ܦܲܓܼܪܵܐ ܒܲܠܚܘܿܕ", "ܐܸܠܵܐ ܕܐܲܝܢܵܐ ܕܡ̇ܘܒܸܿܕܼ ܐܲܟܲܚ̄ܕܼ ܦܲܓܼܪܵܐ ܘܢܲܦܫܵܐ ܀", ":ܦܲܓܼܪܵܐ ܘܢܲܦܫܵܐ ܡ̇ܘܒܸܿܕ ܐܲܟܼܚ̄ܕܼ ܒܝܵܘܡ̇ܐ ܕܕܼܝܼܢܵܐ", "ܘܵܝ ܠܲܢ ܕܲܩܪܸ݂ܒܼ ܝܵܘܡ̇ܐ ܕܕܼܝܼܢܠܐ ܕܣܵܥܲ݁ܪ ܗܵܠܹܝܢ ܀", ":ܘܵܝ ܠܲܢ ܕܐܸܒܼ݂ܕܼ ܦܲܓܼܪܵܢ ܗܵܪܟܵܐ ܒܟܲܦܢܵܐ ܘܟܹܐܒܹ̈ܐ", "ܘܲܥܬܼܝܼܕܝܼܢܲܢ ܠܡܸܫܬܲܢܵܩܘܼ ܒܦܲܓܼܪܵܐ ܘܢܲܦܫܵܐ ܀", ":ܘܵܝ ܠܲܢ ܕܲܒܼܠ̣ܝܼܢ ܒܡܸܣܟܹܿܢܘܼܬܵܐ ܒܥܘܼܡܪܵܐ ܕܙܲܒܼܢܵܐ", "ܘܲܒܼܗܵܘ̇ ܕܲܥܬܼܝܼܕܼ ܡܸܬܓܲܠܙܝܼܢܲܢ ܡ̣ܢ ܟܠ ܛܵܒܼ̈ܢ ܀", ":ܘܵܝ ܠܲܢ ܕܿܗ̤ܘܲܝܢ ܘܠܵܐ ܗ̤ܘܲܝܢ ܫܲܦܝܼܪ ܒܕܼܘܼܒܵܪ ܚܲܝܲܝ̈ܢ", "ܘܡܸܬܼܢܲܚܡܝܼܢܲܢ ܘܠܵܐ ܗܵܘܹ̇ܝܢܲܢ ܠܦܘܼܬܼ ܢܘܼܚܵܡܲܢ ܀", ":ܥܡ݂ܲܪܢܲܢ ܒܐܲܪܥܵܐ ܘܠܵܐ ܐܲܟܲܫܲܪܢܲܢ ܒܬܼܵܘܬܵܒܼܘܼܬܵܗ̇", "ܘܐܲܝܟܲܢ ܒܗܵܘ̇ ܕܘܼܒܵܪܵܐ ܕܲܫܡܲܝܵܢܹ̈ܐ ܀", ":ܠܲܝܬܿ ܠܲܢ ܡ̇ܕܹܝܢ ܐܲܬܼܪܵܐ ܕܐܝܼܬܼܵܘܗܝ ܒܹܝܬܼ ܦܘܼܠܚܵܢܵܐ", "ܐܸܠܵܐ ܒܲܠܚܘܿܕܼ ܗܵܝ̇ ܓܹܗܲܢܵܐ ܕܠܵܐ ܡܸܬܼܦܲܠܚܵܐ ܀", ":ܘܵܝ ܠܲܢ ܕܲܠܡܵܐ ܬܲܡ̇ܢ ܗܵܘܹ̇ܐ ܥܘܼܡܪܵܐ ܕܚܲܝܲܝ̈ܢ", "ܒܗܵܘ̇ ܦܘܼܠܚܵܢܵܐ ܕܲܡܠܸܐ ܒܸܟܼܝܵܐ ܘܚܘܼܪܵܩ ܫܸܢܹ̈ܐ ܀", ":ܠܵܐ ܠܲܡ ܬܸܗܘܸܐ ܗܵܕܹܐ ܕܐܸܡ̇ܪܹܬܼ ܠܦܘܼܬܼ ܚܵܘ̈ܒܵܬܲܢ", "ܘܠܵܐ ܢܸܬܼܓܲܙܹܐ ܡ̣ܢ ܛܵܒܼܵܬܼ̈ܐ ܕܲܬܼܢܵܢ ܘܕܲܠܗܲܠ ܀", ":ܠܵܐ ܠܲܡ ܢܸܦܘܿܩ ܡ̣ܢ ܗܵܢ ܥܵܠܡܵܐ ܥܲܪܛܸܠܵܐܝܼܬܼ", "ܘܢܹܐܙܲܠ ܢܸܗܘܸܐ ܨܪ̈ܝܼܟܲܝ ܫܘܼܒܼܚܵܐ ܒܗܵܘ̇ ܬܘܼܩܵܢܵܐ ܀", ":ܠܵܐ ܢܸܬܼܢܲܟܼܪܸܐ ܡ̣ܢ ܗܵܘ̇ ܫܘܼܒܼܚܵܐ ܡܫܲܒܲܚ ܛܵܒܹ̈ܐ", "ܘܠܵܐ ܢܲܦܩܘܼܢܵܢ ܐܲܝܟ ܗܵܘ̇ ܕܲܢܦܲܩ̣ ܡ̣ܢ ܡܸܫܬܿܘܼܬܼܵܐ ܀", ":ܛܘܼܒܹ̈ܐ ܛܵܒܹ̈ܐ ܡ̣ܠܲܟܼܬܿ ܠܹܗ ܠܓܸܢܣܲܢ ܒܚܕܼ ܒܲܪ ܓܸܢܣܲܢ", "ܘܠܵܐ ܢܸܬܿܕܓܲܠ ܫܘܼܘܕܵܝ ܡܸܠܲܝ̈ܟ ܒܝܲܕܼ ܪܲܦܝܘܼܬܿܢ ܀", ":ܪܦܹܝܢܲܢ ܣܲܓܿܝܼ ܘܲܒܼܗܝܼܠܝܼܢܲܢ ܒܦܘܼܠܚܵܢ ܩܘܼܫܬܵܐ", "ܘܡܲܐܝܼܢܵܐ ܠܲܢ ܠܡܸܥܡܲܠ ܩܲܠܝܼܠ ܒܲܕܼܫܲܦܝܼܪ̈ܢ ܀", ":ܣܲܓܿܝܼ ܘܲܣܒܲܝܼܣ ܝܘܼܬܼܪܵܢ ܚܲܝܹ̈ܐ ܠܵܐ ܡ̇ܝ̈ܘܿܬܹܐ", "ܘܠܵܐ ܪܵܓܵܐ ܠܲܢ ܕܢܸܣܲܒ݂ ܡܸܢܹܗ ܚܲܕܼ ܫܵܡܘܿܢܵܐ ܀", ":ܕܚܝܼܠ ܕܝܼܢܵܐ ܕܗܵܘܹ̇ܐ ܬܲܡܵܢ ܒܗܵܘ̇ ܕܘܼܒܵܪܵܐ", "ܘܠܵܐ ܡܲܪܦܸܐ ܠܲܢ ܘܠܵܐ ܫܵܡܘܿܢܵܐ ܡ̣ܢ ܚܵܘ̈ܒܵܬܲܢ ܀", ":ܥܕܲܡ̇ܐ ܠܡܸܠܬܼܵܐ ܕܒܲܛܝܼܠ ܫܸܡܥܵܗ̇ ܬܵܒܲܥ̇ ܒܐܝܼܕܲܝ̈ܢ", "ܘܠܵܐ ܪܢܲܝܼܢ ܡܸܡܬܼܘܿܡ ܘܠܵܐ ܪܵܢܹ̇ܝܢܲܢ ܒܗܵܘ̇ ܒܘܼܚܪܵܢܵܐ ܀", ":ܗܵܘ̇ ܒܘܼܚܪܵܢܵܐ ܣܠܸܩ ܥܲܠ ܪܸܥܝܵܢܝ ܪܵܥܹ̇ܐ ܒܡܸܠܹ̈ܐ", "ܘܙܵܥ ܘܐܸܬܼܒܲܠܗܝ̣ ܘܫܲܪܝܼ ܡܪܲܟܸܿܒܼ ܦܝܵܣܵܐ ܕܡܸܠܹ̈ܐ ܀", ":ܦܝܵܣܵܐ ܪܲܓܿܬܹܗ ܠܪܸܥܝܵܢܝ ܣܲܟܼܠܵܐ ܠܲܡܪܲܟܵܒܼܘܼ", "ܕܝܵ̇ܕܲܥ ܡܚܝܼܠ ܗ̄ܘ̣ ܠܲܡܪܲܟܵܒܼܘܼ ܙܢܲܝ̈ ܕܘܼܒܵܪܹ̈ܐ ܀", ":ܦܫܝܼܩ ܗ̄ܘ̣ ܦܝܵܣܵܐ ܠܲܡܦܝܼܣܵܢܹ̈ܐ ܛܵܒܼ ܡ̣ܢ ܥܲܡܠܹ̈ܐ", "ܘܡܸܛܠ ܗܵܕܹܐ ܓ̣ܒܼܵܐ ܠܹܗ ܪܸܥܝܵܢܝ ܗܵܘ̇ ܕܲܦܫܝܼܩܵܐ ܀", ":ܠܲܚܒܸܢܵܢܵܐ ܠܵܐ ܪܵܓܵܐ ܠܹܗ ܠܡܸܪܕܵܐ ܒܥܲܡܠܹ̈ܐ", "ܕܝܵ̇ܕܲܥ ܕܵܫܚܝܼܩ ܕܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܡ̣ܢ ܨܹܝܕܼ ܥܲܡܠܹ̈ܐ ܪ̈ܘܼܚܵܢܵܝܹܐ ܥܪܲܩ ܐܵܦ ܪܸܥܝܵܢܝ", "ܘܗܵܐ ܡܚܲܝܸܛ ܠܹܗ ܢܲܚܬܵܐ ܕܡܸܠܹ̈ܐ ܕܢܸܬܼܟܲܣܸܐ ܒܹܗ ܀", ":ܥܲܪܛܸܠܵܐܝܼܬܼ ܚ̣ܙܵܐ ܠܲܩܢܘܿܡܹܗ ܥܲܪܛܸܠܵܝܵܐ", "ܘܲܫܩ݂ܲܠ ܡܸܠܹ̈ܐ ܦܪ݂ܲܣ ܥܲܠ ܐܲܦܵܘ̈ܗܝ ܡ̣ܢ ܟܘܼܚܵܕܼܵܐ ܀", ":ܒܡܸܠܹ̈ܐ ܓ̣ܒܼܵܐ ܠܹܗ ܠܲܡܟܲܣܵܝܘܼ ܠܲܫܠܝܼܚܘܼܬܹܗ", "ܒܗܵܝ̇ ܕܲܫܡܝܼܥ ܠܹܗ ܕܟܲܣܝܼ ܗܵܠܹܝܢ ܠܲܕܼܕܼܵܡܹ̇ܝܢ ܠܹܗ ܀", ":ܩܵܠ ܚܲܟܿܝܼܡܵܐ ܫܡ݂ܲܥ ܕܲܡܟܲܐܲܪ ܠܲܚܒܸܢܵܢܵܐ", "ܘܐܲܝܟ ܕܡ̣ܢ ܫܸܢܬܼܵܐ ܡܥܝܼܪ ܠܲܪ̈ܦܲܝܵܐ ܠܘܵܬܼ ܦܘܼܠܚܵܢܵܐ ܀", ":ܥܕܲܡ̇ܐ ܠܐܸܡܲܬܼܝ ܩܥ̣ܵܐ ܚܲܟܿܝܼܡܵܐ ܠܲܚܒܸܢܵܢܵܐ", "ܕܵܡ̇ܟܲܬܿ ܘܫܵܠܹ̇ܝܬܿ ܡ̣ܢ ܦܘܼܠܚܵܢܵܐ ܕܙܲܕܿܝܼܩܘܼܬܵܐ ܀", ":ܨܠܸܡ ܫܵܘܫܡܵܢܵܐ ܨܵܪ ܠܹܗ ܠܫܲܠܦܵܐ ܡܲܐܝܼܢ ܥܲܡܠܹ̈ܐ", "ܕܢܸܬܼܒܲܩܸܐ ܒܹܗ ܘܲܢܥܝܼܪ ܗܵܘܢܹܗ ܠܘܵܬܼ ܦܘܼܠܚܵܢܵܐ ܀", ":ܚܙܝܼ ܠܫܵܘܫܡܵܢܵܐ ܡܲܠܸܠ ܥܲܡܹܗ ܕܝܼܩܝܼܪ ܠܹܒܸܿܗ", "ܘܝܼܠܲܦ ܡܸܢܹܗ ܙܢܲܝ̈ ܟܵܫܪܘܼܬܼܵܐ ܘܥܝܼܪܘܼܬܼ ܢܲܦܫܵܐ ܀", ":ܚܙܝܼ ܟܡܵܐ ܥܝܼܪܵܐ ܢܲܦܫܹܗ ܕܫܝܼܛܵܐ ܠܘܵܬܼ ܦܘܼܠܚܵܢܹܗ", "ܘܐܲܥܝܼܪ ܙܵܘܥܲܝ̈ܟ ܠܘܵܬܼ ܦܘܼܠܚܵܢܵܐ ܕܫܲܦܝܼܪ̈ܵܬܼܵܐ ܀", ":ܚܙܝܼ ܕܲܡܛܲܝܸܒܼ ܡ̇ܙܘܿܢ ܚܲܝܵܘ̈ܗܝ ܩܕܼܵܡ ܥܸܕܵܢܵܐ", "ܘܛܲܝܸܒܼ ܐܵܦ ܐܲܢ̄ܬܿ ܙܘܵܕܹ̈ܐ ܕܲܡܛܲܝܲܒܼ ܠܵܟ ܀", ":ܚܙܝܼ ܕܠܵܐ ܕܦܵܩܕܿܝܼܢ ܘܠܵܐ ܕܡܸܬܼܦܲܩܕܿܝܼܢ ܐܝܼܬܼ ܒܲܝܢܲܝܗܘܿܢ", "ܘܐܲܦܝܼܣ ܐܵܢ̄ܬܿ ܠܵܟ ܩܕܼܵܡ ܕܲܢܦܝܼܣܵܟ ܐ̄ܚܪܹܝܢ ܥܲܠ ܥܲܡܠܹ̈ܐ ܀", ":ܗܵܠܹܝܢ ܡܸܠܹ̈ܐ ܫܡ݂ܲܥܘ ܚܘܼܫܵܒܲܝ̈ ܣܵܢ̇ܝܲܝ̈ ܥܲܡܠܹܐ", "ܘܐܲܪܡܝܼܘ ܐܝܼܕܼܵܐ ܒܥܲܡܠܵܐ ܕܡܸܠܹ̈ܐ ܡܦܝܼܣܵܢ̈ܝܵܬܼܵܐ ܀", ":ܦܝܵܣܵܐ ܕܡܸܠܹ̈ܐ ܣܵܡ̣ ܫܲܬܸܐܣܬܼܵܐ ܠܲܒܼܢܲܝ̈ ܥܲܡܠܹ̈ܐ", "ܕܕܲܡ ܡ̣ܢ ܡܸܠܹ̈ܐ ܢܸܗܘܘܿܢ ܒܵܢܹ̇ܝܢ ܒܸܢܝܵܢ ܥܲܡܠܹ̈ܐ ܀", ":ܒܸܢܝܵܢ ܥܲܡܠܹ̈ܐ ܒܥܹ̇ܝܬܼ ܕܐܹܚܵܘܸܐ ܠܒܼܵܢܲܝ̈ ܥܲܡܠܹ̈ܐ", "ܕܢܸܗܘܘܿܢ ܒܵܢܹ̇ܝܢ ܕܘܼܒܵܪ̈ܲܝܗܘܿܢ ܠܥܸܠ ܡ̣ܢ ܡܸܠܲܝ̈ ܀", ":ܐܘܿ ܒܲܬܵܝܹ̈ܐ ܕܒܸܢܝܵܢ ܥܲܡܠܹ̈ܐ ܪܼ̈ܘܚܵܢܵܝܹܐ", "ܒܢܵܘ ܥܲܠ ܡܸܠܲܝ̈ ܥܲܡܠܹ̈ܐ ܕܕܼܘܼܒܵܪ̈ܲܝܟܿܘܿܢ ܀", ":ܬܵܘ ܕܲܡܦܝܼܣܝܼܢ ܥܲܠ ܫܘܼܒܼܩܵܢܵܐ ܕܲܙܢܲܝ̈ ܥܵܘ̣ܠܵܐ", "ܡܲܕܼܟܼܘ ܡܸܠܲܬܼܝ ܥܲܡ ܡܸܠܲܝ̈ܟܿܘܿܢ ܒܚܲܫܵܐ ܘܕܸܡܥܹ̈ܐ ܀", ":ܬܵܘ ܕܲܓܼܡܝܼܪܝܼܢ ܒܕܸܘܒܵܪ̈ܲܝܗܘܿܢ ܐܲܟܼܡܵܐ ܕܡܲܨܝܵܐ", "ܪܘܿܣܘ ܥܲܡܠܲܝ̈ܟܿܘܿܢ ܐܲܝܟ ܚܵܘܣܵܢܵܐ ܥܲܠ ܚܲܛܝܹ̈ܐ ܀", ":ܬܵܘ ܚܲܛܵܝܹ̈ܐ ܕܲܚܛܵܘ̣ ܘܐܲܣܟܸܿܠܘ ܐܲܝܟ ܚܲܛܵܝܹ̈ܐ", "ܪܕܼܵܘ ܥܲܡ ܡܸܠܹ̈ܐ ܕܡܲܠ̈ܝܵܢ ܗܸܪܓܵܐ ܕܥܲܠ ܚܲܛܵܝܹ̈ܐ ܀", ":ܒܗܸܪܓܵܐ ܕܡܸܠܹ̈ܐ ܕܥܲܠ ܚܲܛܝܹ̈ܐ ܗܸܪܓܸܿܬ̤ ܡܸܠܲܬܼܝ", "ܕܐܲܠܸܦ ܐܸܢܘܿܢ ܐܘܼܪܚܵܐ ܕܡܲܠܝܵܐ ܚܢܵܢܵܐ ܘܪ̈ܲܚܡܹܐ ܀", ":ܚܢܵܢܵܐ ܘܪ̈ܲܚܡܹܐ ܡܲܕܸܟ ܪܸܥܝܵܢܝ ܒܣܲܡܵܐ ܕܡܸܠܹ̈ܐ", "ܕܲܒܼܝܲܕܼ ܡܸܠܹ̈ܐ ܢܸܫܬܿܘܿܢ ܐ̄ܢܵܫܵܐ ܚܢܵܢܵܐ ܘܪ̈ܲܚܡܹܐ ܀", ":ܒܫܸܩܝܵܐ ܕܡܸܠܹ̈ܐ ܡܲܕܿܟܹܬܼ ܣܲܡܵܐ ܕܚܘܼܣܵܝ ܚܵܘ̈ܒܹܿܐ", "ܘܡܸܬܼܝܲܐܲܒܼ ܐ̄ܢܵܐ ܕܢܸܫܬܹܿܝܘܗܝ ܟܠܢܵܫ ܘܢܸܥܛܹܐ ܥܵܘ̣ܠܹܗ ܀", ":ܒܗܵܢܵܐ ܢܝܼܫܵܐ ܣܵܡܹ̇ܬܼ ܢܝܼܫܵܐ ܕܫܸܡ ܒܵܥܘܼܬܼܵܐ", "ܕܐܸܒܼܥܹܐ ܘܐܲܦܝܼܣ ܥܲܠ ܚܵܘ̈ܒܵܬܼܵܐ ܕܝܼܠܝܼ ܘܲܕܚܲܒܼܪ̈ܲܝ ܀", ":ܬܵܘ ܟܹܝܬܼ ܚܲܒܼܪ̈ܲܝ ܗܘ̤ܵܘ ܠܝܼ ܚܲܒܼܪܹ̈ܐ ܒܲܦܝܵܣ ܡܸܠܹ̈ܐ", "ܘܲܢܦܝܼܣ ܐܲܟܼܚ̄ܕ ܠܗܵܘ̇ ܠܵܐ ܣܢܝܼܩܵܐ ܕܒܼܵܥܹ̇ܐ ܦܝܵܣܵܐ ܀", ":ܒܵܥܹ̇ܐ ܦܝܵܣܵܝܐ ܠܵܐ ܗ̄ܘ̣ܵܐ ܕܒܼܵܥܹ̇ܐ ܐܲܝܟ ܡ̇ܐ ܕܐܸܡ̇ܪܹܬܼ", "ܐܸܠܵܐ ܕܢܲܠܸܦ ܠܲܡܦܝܼܣܵܢܹ̈ܐ ܕܲܢܦܝܼܣܘܼܢܵܝܗܝ ܀", ":ܒܲܕܡܘܼܬܼ ܪܲܒܵܐ ܩܵܐܹ̇ܡ ܪܸܡܙܹܗ ܠܥܸܠ ܡ̣ܢ ܪܹܫܲܢ", "ܘܵܡܚܲܟܸܿܡ ܠܲܢ ܘܠܵܐ ܡܸܬܼܚܲܟܿܡܵܐ ܫܲܒܼܪܘܼܬܼ ܢܲܦܫܲܢ ܀", ":ܡܚܲܟܸܿܡ ܐ̄ܢܵܫܵܐ ܚܘܼܣ ܥܲܠ ܐ̄ܢܵܫܵܐ ܥܲܛܠܲܝ̈ ܠܸܒܵܐ", "ܕܫܵܝ̇ܛܝܼܢ ܣܸܦܪܹ̈ܐ ܕܪܲܒܵܘܼܬܼܵܟ ܡܲܠܝܲܬܼ ܚܲܝܹ̈ܐ ܀", ":ܚܙܝܼ ܕܲܡܚܝܼܠܵܐ ܗ̄ܘ̣ ܟܝܵܢܵܐ ܕܡܸܢܲܢ ܒܲܡܚܝܼ̈ܠܵܬܼܵܐ", "ܘܠܵܐ ܬܲܩܸܨ ܠܹܗ ܚܵܐܹ̇̄ܒܼ ܟܠܫܵܥ ܡ̣ܢ ܚܘܼܬܼܚܵܬܼܵܘ̈ܗܝ ܀", ":ܐܲܢ̄ܬܿܘܼ ܓ̣ܒܲܠܬܵܝܗܝ ܡ̣ܢ ܕܲܚܝܼܚܵܐ ܐܲܝܟ ܕܲܫܦ݂ܲܪ ܠܵܟ", "ܘܥܲܡܹܗ ܕܡܸܕܪܹܗ ܚܠܲܛܬ݂ܿ ܚܘܼ̈ܬܼܚܵܬܹܐ ܕܝܲܨܪܵܐ ܪܲܦܝܵܐ ܀", ":ܝܲܨܪܵܐ ܪܲܦܝܵܐ ܡܲܕܼܟ ܪܸܡܙܵܟ ܥܲܡ ܕܲܚܝܼܚܹܗ", "ܘܠܵܐ ܡܨܸܐ ܡܚܲܝܸܨ ܠܪܲܦܝܘܼܬܼ ܡܸܕܼܪܹܗ ܡ̣ܢ ܒܸܠܥܵܕܲܝܟ ܀", ":ܚܲܫܹ̈ܐ ܠܙܝܼܙܹ̈ܐ ܡܲܠܙܝܼܢ ܚܲܝܵܘ̈ܗܝ ܒܟܼܠܗܘܿܢ ܚܲܝܵܘ̈ܗܝ", "ܘܠܵܐ ܡܲܪܦܹܝܢ ܠܹܗ ܕܢܸܗܘܸܐ ܚܝܼܨܵܐ ܒܦܘܼܠܚܵܢ ܚܲܝܵܘ̈ܗܝ ܀", ":ܒܲܕܡܘܼܬܼ ܒܵܩܹ̈ܿܐ ܡܥܵܕܹܝܼܢ ܩܵܝ̇ܡܝܼܢ ܠܥܸܠ ܡ̣ܢ ܚܲܨܹܗ", "ܘܲܡܕܼܵܘܕܝܼܢ ܠܹܗ ܡ̣ܢ ܥܸܢܝܵܢܵܐ ܕܫܲܦܝܼܪ̈ܵܬܼܵܐ ܀", ":ܠܹܠܲܝ ܐܝܼܡܵܡ ܫܚܝܼܩ ܡ̣ܢ ܠܸܙܬܵܐ ܕܲܫܚܝܼܩ̈ܬܼܵܐ", "ܘܠܲܝܬܿ ܥܸܕܵܢܵܐ ܕܲܟܼܢܝܼܫ ܟܠܹܗ ܨܹܝܕ ܪܸܥܝܵܢܹܗ ܀", ":ܩܲܝܛܵܐ ܘܣܲܬܼܘܵܐ ܥܡܝܼܠ ܘܲܡܛܲܪܦ ܒܚܲܣܝܼܪܘܼܬܼܵܐ", "ܘܐܲܡܝܼܢ ܦܠܲܚ ܘܠܵܐ ܡܸܬܼܡܠܝܵܐ ܚܲܣܝܼܪܘܼܬܹܗ ܀", ":ܐܲܝܟ ܚܵܕܼܘܿܪܵܐ ܚܵܕܲܪ ܐܵܦ ܗܘ̤ ܙܸܕܩܵܐ ܠܚܲܝܵܘ̈ܗܝ", "ܘܢܲܩܹ̇ܫ ܟܠܫܵܥ ܒܲܬܼܪܲܥ ܥܡܠܹ̈ܿܐ ܕܟܼܠ ܐܘܼܡ̇ܢܘܼ ܀", ":ܫܟܼܵܚܬܵܐ ܚܕܲܬܵܐ ܕܥܲܡܠܹ̈ܐ ܚܲܪ̈ܬܹܐ ܡܲܒܲܥ ܟܠܝܘܿܡ", "ܕܕܲܡ ܢܸܫܟܲܚ ܠܹܗ ܡ̇ܙܘܿܢ ܙܲܒܼܢܵܐ ܠܲܙܒܼܝܼܢܵܐ ܕܚܲܝܵܘ̈ܗܝ ܀", ":ܠܐ̣ܝܼ ܠܹܗ ܠܲܐܝܵܐ ܡ̣ܢ ܕܲܢܚܲܕܹܿܬܼ ܥܲܡܠܹ̈ܐ ܚܲܕ̈ܿܬܹܐ", "ܘܲܟܼܡܵܐ ܕܠܵܠܹ̇ܐ ܡܸܥܫܲܢ ܥܵܫ̇ܢܵܐ ܡܸܣܟܹܿܢܘܼܬܹܗ ܀", ":ܐܘܿ ܠܡܸܣܟܹܿܢܵܐ ܒܲܪ ܡܸܣܟܹܿܢܹ̈ܐ ܕܡܸܣܟܹܿܝܢ ܘܲܣܟܲܠ", "ܘܠܵܐ ܡܸܬܼܒܲܝܲܢ ܠܡܸܛܲܪ ܛܲܟܼܣܵܐ ܕܡܸܣܟܹܿܢܘܼܬܹܗ ܀", ":ܐܘܿ ܠܚܵܕܘܿܪܵܐ ܕܐܲܡܝܼܢ ܚܵ̇ܕܲܪ ܩܲܝܛܵܐ ܘܣܲܬܼܘܵܐ", "ܘܠܵܐ ܡܸܬܼܡܲܠܸܐ ܣܘܼܢܩܵܢ ܢܲܦܫܹܗ ܡ̣ܢ ܙܸܕܩܵܬܼܵܐ ܀", ":ܐܘܿ ܠܐܲܓܼܝܼܪܵܐ ܕܡ̇ܘܓܲܪ ܚܲܝܵܘ̈ܗܝ ܒܲܥܡܝܼ̈ܠܬܼܵܐ", "ܘܦܵܠܲܚ ܟܠܝܘܿܡ ܘܛܠܝܼܡ ܐܲܓܼܪܹܗ ܒܠܵܐ ܝܼܕܲܥܬܼܵܐ ܀", ":ܠܵܐ ܝܼܕܲܥܬܼܵܐ ܥܒܲܕܬܹܗ ܛܠܝܼܡܵܐ ܐܵܦ ܚܵܕܼܘܿܪܵܐ", "ܘܐܲܟܼܡܵܐ ܕܚܵ̇ܕܲܪ ܥܲܡܠܹܗ ܣܵܓܹܿܐ ܘܐܲܪܹܗ ܙܵܥܲܪ ܀", ":ܙܥܲܪ݂ ܠܹܗ ܘܐܘܦܝܼ ܥܲܦܪܹܗ ܕܐܵܕܼܵܡ ܒܲܫܚܝܼ̈ܩܵܬܼܵܐ", "ܓܵܒܹ̇ܠ ܥܲܦܪܹܗ ܚܘܼܣ ܥܲܠ ܥܲܦܪܹܗ ܥܲܕܼܠܵܐ ܢܹܐܒܲܕܼ ܀", ":ܦܸܪ̈ܕܹܿܐ ܩܲܠܝܼܠ ܩܲܝ̈ܡܵܢ ܒܵܗ̇ ܒܲܟܼܢܝܼܫܘܼܬܹܗ", "ܘܗܵܐ ܡܫܲܢ̈ܝܵܢ ܠܗܹܝܢ ܪ̈ܘܼܚܹܐ ܕܚܲܫܹ̈ܐ ܡ̣ܢ ܕܘܼܟ ܠܲܐ̄ܚܪܹܝܢ ܀", ":ܥܲܠܥܵܠ ܚܲܫܹ̈ܐ ܡܸܬܼܟܲܪܟܵܐ ܒܹܗ ܐܲܝܟ ܕܲܒܼܚܲܝܠܵܐ", "ܘܲܡܩܝܼܡܵܐ ܠܹܗ ܐܲܝܟ ܥܵܪ̈ܡ̇ܬܼܵܐ ܒܲܣܦܵܪ ܝܲܡܵܐ ܀", ":ܠܡܲܝܵ̈ܐ ܘܪܘܼܚܵܐ ܕܵܡܹ̇ܝܢ ܚܲܫܵܘ̈ܗܝ ܕܲܡܠܸܐ ܚܲܫܹ̈ܐ", "ܘܡ̇ܐ ܕܲܥܒ݂ܲܪܘ ܒܹܗ ܗܘ̤ܵܐ ܐܲܝܟ ܡܸܕܼܪܵܐ ܩܕܼܵܡ ܪ̈ܓܼܠܵܬܼܵܐ ܀", ":ܪܓܸܠܬܵܐ ܕܚܲܫܹ̈ܐ ܥܵܒܲ݁ܪܵܐ ܒܚܵܝܠܵܐ ܕܡ̇ܝܘܿܬܼܘܼܬܹܗ", "ܘܠܵܐ ܫܒܲܩܵܐ ܠܹܗ ܠܡܸܕܪܹܗ ܕܲܢܢܘܼܚ ܒܲܚܕܼܵܐ ܕܘܼܟܵܐ ܀", ":ܗܵܐ ܓܪܝܼܦ ܘܲܕܼܪܸܐ ܡܸܕܪܹܗ ܕܡܸܕܪܲܝܢ ܒܟܼܠ ܐܲܬܼܪ̈ܘܵܢ", "ܘܠܲܝܬܿ ܒܲܒܼܪܝܼܬܼܵܐ ܕܘܼܟܿܬܼܵܐ ܕܠܵܐ ܙܪܝܼܥ ܡ̣ܢ ܕܲܚܝܼܚܲܢ ܀", ":ܗܵܐ ܡܒܲܕܿܪܝܼܢܲܢ ܒܲܕܼܡܘܼܬܼ ܙܲܪܥܵܐ ܒܥܘܼܒܵܐ ܕܐܲܪܥܵܐ", "ܘܲܥܒܼܝܼܕܼܝܼܢܲܢ ܐܘܼܟܼܠܵܐ ܠܪ̈ܲܚܫܵܐ ܘܲܠܦܵܪ̈ܲܚܬܼܵܐ ܀", ":ܚܕܼܵܐ ܚܲܣܝܼܪܵܐ ܠܒܝܼܫܘܼܬܼ ܝܲܨܪܲܢ ܡܲܪܝܼܪ ܝܲܨܪܵܐ", "ܕܲܢܦܘܼܫ ܒܐܲܪܥܵܐ ܘܢܸܗܘܸܐ ܡܸܕܪܲܢ ܡܢܵܬܼܵܐ ܠܡܸܕܼܪܵܐ ܀", ":ܠܵܐ ܚܲܢܵܢܵܐ ܠܵܐ ܬܸܗܘܸܐ ܠܲܢ ܗܵܕܹܐܜ ܕܐܸܡ̇ܪܹܬܼ", "ܘܠܵܐ ܬܸܬܼܩܲܝܲܡ ܡܸܠܬܼܵܐ ܕܝܸܠܕܲܬ̤ ܣܸܒܼܪܵܐ ܣܪܝܼܩܵܐ ܀", ":ܠܵܐ ܢܸܣܬܲܪܲܩ ܣܲܒܼܪܵܢ ܪܲܒܵܐ ܕܥܲܠ ܪܲܒܿܘܼܬܼܵܟ", "ܘܠܵܐ ܢܸܬܿܕܲܓܲܠ ܫܪܵܪܵܐ ܕܲܫܡܵܟ ܒܪܓܵܠܘܼܬܲܢ ܀", ":ܐܲܢ̄ܬܿ ܫܲܪܝܼܪ ܐܲܢ̄ܬܿ ܘܒܼܵܟ ܡܸܬܼܩܲܝܲܡ ܫܪܵܪܵܐ ܕܲܫܡܵܟ", "ܘܠܵܐ ܡܲܟܝܵܐ ܠܵܟ ܕܲܓܵܠܘܼܬܿܢ ܘܠܵܐ ܟܠ ܟܠܹܗ ܀", ":ܩܵܘܵܐ ܡ̇ܕܹܝܢ ܒܫܘܼܘܕܵܝ ܡܸܠܲܝ̈ܟ ܕܲܠܘܵܬܼ ܓܸܢܣܲܢ", "ܘܗܲܒܼܠܲܢ ܐܝܼܕܼܵܐ ܕܲܢܩܘܼܡ ܩܲܠܝܼܠ ܡ̣ܢ ܡܲܦܘܼܠܬܲܢ ܀", ":ܣܲܓܿܝܼ ܢܦܲܠ̣ܢܲܢ ܒܲܫܟܼܝܼܪ̈ܵܬܐ ܕܠܵܐ ܡܸܬܼܡܲܢ̈ܝܵܢ", "ܘܐܸܢ ܥܘܼܕܼܪܵܢܵܟ ܠܵܐ ܡܲܕܼܪܸܟ ܠܲܢ ܢܦܲܠ̄ܢ ܘܲܠܥܵܠܲܡ ܀", "ܠܥܵܠܲܡ ܐܝܼܬܲܝܟ ܡ̇ܪܝܵܐ ܡ̇ܪܵܐ ܕܝܼܠܲܢ ܘܲܕܼܟܼܠ:", "ܘܒܼܵܟ ܡܸܬܼܩܲܝܡܝܼܢ ܫܡܲܝܵܐ ܘܐܲܪܥܵܐ ܘܟܼܠܡܵܐ ܕܲܒܼܗܘܿܢ ܀", ":ܠܵܐ ܠܲܢ ܡ̇ܪܝܵܐ ܠܵܐ ܠܲܢ ܬܲܩܸܨ ܪܲܒܿܘܼܬܼ ܥܵܘ̣ܠܲܢ", "ܐܸܠܵܐ ܠܲܫܡܵܟ ܗܲܒܼ ܐܝܼܩܵܪܵܐ ܕܲܦܠܹܐ ܠܲܫܡܵܟ ܀", ":ܠܲܫܡܵܟ ܝܲܩܲܪ ܒܝܲܕܼ ܦܘܼܪܩܵܢܵܐ ܕܥܵܒܹ̇ܕ ܐܲܢ̄ܬܿ ܠܲܢ", "ܕܠܵܐ ܢܲܗܠܘܼܢ ܒܹܗ ܫܹܐܕܹ̈ܐ ܒܲܫܡܵܟ ܡܸܛܠ ܥܵܘ̣ܠܲܢ ܀", ":ܡܸܛܠ ܥܵܘ̣ܠܲܢ ܐܲܗܸܠܘ ܫܹܐܕ̈ܐ ܒܲܫܡܵܟ ܪܵܒܵܐ", "ܦܣܘܿܩ ܥܸܠܲܬܼܗܘܿܢ ܕܒܼܵܥܝܲܝ̈ ܥܸܠ̈ܠܹܐ ܒܫܘܼܒܼܩܵܢ ܥܵܘ̣ܠܵܐ ܀", ":ܫܒܼܘܿܩܲܝܗܝ ܠܥܵܘ̣ܠܲܢ ܘܠܵܐ ܢܸܬܼܥܲܗܲܕܼ ܫܡܹܗ ܟܠ ܟܠܹܗ", "ܘܗܵܐ ܡܸܬܼܦܲܣܩܵܐ ܥܸܠܬܼܐ ܕܐܲܝܠܹܝܢ ܕܒܼܵܥܹ̇̄ܝܢ ܥܸܠܬܼܵܐ ܀", ":ܦܣܘܿܩ ܐܵܦ ܗܵܕܹܐ ܕܲܢܩܲܪܸܒܼ ܠܵܟ ܦܝܵܣܵܐ ܟܠܫܵܥ", "ܕܗܵܐ ܐܲܠܐܲܝܼܢܵܟ ܒܠܹܐܘܬܼܵܐ ܕܡܸܠܲܝ̈ܢ ܟܲܕܼ ܠܵܐ ܠܵܐܹܝܬܿ ܀", ":ܗܵܐ ܐܵܦ ܡܸܠܲܝ̈ܢ ܬܚܸܒܼ݂ ܘܐܸܬܼܒܲܨܲܪ ܡ̣ܢ ܪܘܼܟܵܒܼܵܐ", "ܘܠܵܐ ܬܘܼܒܼ ܡܲܨ̈ܝܵܢ ܠܲܡܪܲܟܿܒܼܘܼ ܙܢܲܝ̈ ܒܵܥܘܼܬܼܵܐ ܀", ":ܗܵܐ ܡܸܐܢܲܬ̤ ܠܵܗ̇ ܠܡܸܠܬܼܵܐ ܡܠܝܼܠܬܵܐ ܕܬܼܵܘܠܸܕܼ ܡܸܠܹ̈ܐ", "ܘܠܵܐ ܪܵܓܵܐ ܠܵܗ̇ ܠܡܸܫܬܵܘܬܵܦܘܼ ܥܲܡ ܪܸܥܝܵܢܵܐ ܀", ":ܗܵܐ ܩܵܘܝܼ ܠܹܗ ܐܵܦ ܪܸܥܝܵܢܵܐ ܠܘܵܬܼ ܪܸܥܝܵܢܹܗ", "ܘܠܵܐ ܬܘܼܒܼ ܨܵܒܹ̇ܐ ܠܡܸܬܼܗܲܓܵܝܘܼ ܒܥܸܢܝܵܢ ܡܠܹ̈ܐ ܀", ":ܗܵܐ ܠܲܝܬܿ ܡܸܠܹ̈ܐ ܕܠܵܐ ܐܲܡܝܼܪ̈ܵܢ ܥܲܠ ܫܘܼܒܼܩܵܢܵܐ", "ܘܲܟܼܡܵܐ ܕܢܹܐܡܲܪ ܐܲܝܢܵܐ ܕܐܵܡܲܪ ܗܸܢܹܝܢ ܐܵܡܲ݁ܪ ܀", ":ܗܵܐ ܐܲܡܝܼܪ̈ܵܢ ܘܗܵܐ ܡܸܬܿܬܲܢ̈ܝܵܢ ܡ̣ܢ ܟܠ ܦܘܼܡܝܼ̈ܢ", "ܘܡ̇ܢ ܝܘܼܬܼܪܵܢܵܐ ܕܠܲܝܬܿ ܝܘܼܬܼܪܵܢܵܐ ܡ̣ܢ ܠܹܐܘܲܬܼܗܹܝܢ ܀", ":ܗܵܐ ܙܩܲܦ̣ ܨܸܒܼܥܵܐ ܟܠܹܗ ܟܝܵܢܲܢ ܡ̣ܢ ܟܠ ܡܸܕܹܿܡ", "ܡ̇ܪܹܐ ܟܝܵܢܹ̈ܐ ܚܘܼܢ ܠܲܟܼܝܵܢܲܢ ܡܠܸܐ ܚܵܘ̈ܒܵܬܵܐ ܀"]}