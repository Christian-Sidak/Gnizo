{"title": "On Isaiah's Vision", "subtitle": "The Homilies of Mar Narsai", "syriacTitle": "ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐܐܹܫܲܥܝܵܐ", "author": "Narsai", "text": ["ܡܐܡܪܐ ܕܬܠܬܢ ܘܢܝܼܪ", "ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ ܐܹܫܲܥܝܵܐ", "ܘܠܵܚܹ̇ܡ ܠܩܘܼܕܵܫܥܹܕܿܬܵܐ", "ܥܘܼܢܵܝܵܐ", ":ܒܪܝܼܟܼܘ ܕܒܲܕܸܿܩ ܠܲܢ ܣܸܓܼܕܲܬܼܵܐ ܒܐܝܼܕܼܵܐ ܕܫܲܪܝܼܪ̈ܵܘܗܝ: ܐܲܚܲܝ̈", ":ܫܒܝܼܚ ܒܵܪܘܿܝܵܐ ܕܲܒܼܓܸܠܝܵܢܹܗ ܡ̇ܘܪܸܒܼ ܥܲܒܼܕܵܘ̈ܗܝ", "ܘܲܒܼܚܸܙܘܵܢܹ̈ܐ ܡܦܲܠܸܓܼ ܥܘܼܬܼܪܹܗ ܠܲܒܼܢܲܝ̈ ܒܲܝܬܹܿܗ ܀", ":ܫܘܹ̇ܐ ܠܫܘܼܒܼܚܵܐ ܕܟܲܕܼ ܠܵܐ ܚܲܣܝܼܪ ܡ̣ܢ ܬܸܫܒܿܘܿܚܬܵܐ", "ܝܵܗܹ̇ܒܼ ܫܘܼܒܼܚܹܗ ܠܲܡܫܲܒܿܚܵܢܵܘ̈ܗܝ ܕܲܢܫܲܒܿܚܘܼܢܵܝܗܝ ܀", ":ܒܹܗܘ̣ ܫܘܼܒܼܚܹܗ ܘܠܵܐ ܡܸܬܿܬܵܘܣܲܦ ܫܘܼܒܼܚܵܐ ܠܫܘܼܒܼܚܵܐ", "ܘܐܸܢ ܡܸܫܬܿܒܲܚ ܠܲܡܫܲܒܿܚܵܢܵܘ̈ܗܝ ܡ̇ܘܪܸܒܼ ܫܘܼܒܼܚܹܗ ܀", ":ܫܘܼܒܼܚܵܐ ܗ̄ܘ̣ ܟܠܹܗ ܘܡ̣ܢ ܬܸܫܒܿܘܿܚܬܹܿܗ ܡܠܹܝܢ ܬܘܼܩܵܢܵܘ̈ܗܝ", "ܘܠܵܐ ܚܲܣܝܼܪܵܐ ܗ̄ܘ̣ ܘܡ̣ܢ ܡ̇ܘܗܲܒܼܬܹܗ ܡܦܲܪܢܸܣ ܟܠܵܐ ܀", ":ܕܠܵܐ ܪܘܼܟܵܒܼܵܐ ܗ̄ܘ̣ ܘܲܒܼܕܸܡ̈ܘܵܬܼܵܐ ܡܥܵܕܼ ܡܸܬܼܚܵܘܸܐ", "ܕܠܵܐ ܒܲܪ̄̇ܒܼ ܩܵܠܵܐ ܗ̄ܘ̣ ܘܲܒܼܩܵܠ ܪܸ̈ܓܼܫܹܐ ܡܲܫܡܲܥ ܩܵܠܹܗ ܀", ":ܒܟܼܠ ܐܸܣܟܹܿܡܝܼ̈ܢ ܡܚܵܘܸܐ ܝܵܬܹܗ ܠܲܥܒܼܵܕܼ̇ ܐܝܼܕܵܘ̈ܗܝ", "ܘܲܒܼܟܼܠ ܕܸܡ̈ܘܵܢ ܨܵܐܲܪ ܐ̄ܪ̈ܵܙܵܘܗܝ ܩܕܼܵܡ ܚܲܘܵܝܹ̈ܐ ܀", ":ܪܲܒܿܘܼܬܼ ܚܘܼܒܹܿܗ ܡܚܵܘܸܐ ܒܚܸܙܘ̤ܵܐ ܕܕܸܡ̈ܘܵܢ ܕܸܡ̈ܘܵܢ", "ܕܲܒܼܠ̈ܠܵܬܼܵܐ ܢܓܲܪܸܓܼ ܐ̄ܢܵܫܵܐ ܠܡܸܩܪܲܒܼ ܨܨܹܐܕܼܵܘܗܝ ܀", ":ܚܵܘܝܼ ܠܐܵܕܼܵܡ ܚܙܵܬܼܵܐ ܕܕܼܵܡܝܵܐ ܠܪܸ̈ܓܼܫܲܝ ܦܲܓܼܪܹܗ", "ܘܐܲܝܟ ܕܲܠܫܲܒܼܪܵܐ ܩ̣ܪܵܝܗܝ ܕܲܢܢܲܟܸܿܦ ܓܲܠܝܼܘܼܬܼ ܦܲܓܼܪܹܗ ܀", ":ܡܲܠܸܠ ܥܲܡ ܢܘܿܚ ܒܝܲܕܼ ܒܲܪ̄ܬܼ ܩܵܠܵܐ ܓܘܼܫܡܵܢܵܝܬܵܐ", "ܘܐܲܠܦܹܗ ܕܢܸܬܿܒܸܿܕܼ ܒܹܝܬܼ ܦܘܼܨܵܝܵܐ ܠܹܗ ܘܲܠܟܼܠܵܐ ܀", ":ܩ̣ܪܵܐ ܠܐܲܒܼܪܵܗܵܡ ܘܬܲܪܓܸܿܡ ܥܲܡܹܗ ܐܲܝܟ ܠܸܫܵܢܹܗ", "ܘܛܲܒܼ݂ܥܹܗ ܒܲܫܡܹܗ ܕܢܸܗܘܘܿܢ ܝܲܠܕܵܘ̈ܗܝ ܩܵܪܹܝܢ ܒܲܫܡܹܗ ܀", ":ܐܵܘܚܸܕܼ ܚܲܝܠܹܗ ܒܐܝܼܕܲܝ̈ ܝܲܥܩܘܿܒܼ ܒܐܸܣܛܹܿܝܡ ܓܲܒܼܪܵܐ", "ܘܚܵܘܝܹܗ ܠܡܹܐܚܲܕܼ ܕܲܪܵܐ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ ܀", ":ܠܥܸ݂ܙ ܥܲܡ ܝܵܘܣܸܦ ܠܸܥܙܵܐ ܕܕܼܵܡܹ̇ܐ ܠܕܼܵܐ ܓܸܒܼܛܵܝܹ̈ܐ", "ܘܝܲܗ̣̄ܒܼ ܒܹܗ ܚܲܝܠܵܐ ܠܡܸܣܬܲܟܵܠܘܼ ܒܲܣܬܼܝܼܪ̈ܵܬܼܵܐ ܀", ":ܓܠ̣ܵܐ ܪܲܒܿܘܼܬܹܗ ܥܲܠ ܛܘܼܪ ܣܝܼܢܲܝ ܠܥܹܝܢ ܒܲܪ ܥܲܡܪܲܡ", "ܘܲܡ̣ܠܵܝܗܝ ܪܘܼܚܵܐ ܠܡܸܫܬܲܥܵܝܘܼ ܥܲܠ ܬܘܼܩܵܢܵܘ̈ܗܝ ܀", ":ܨܵܪ ܬܲܚܘܼܝܼܬܼܵܐ ܕܒܲܣܝܼܡܘܼܬܹܗ ܩܕܼܵܡ ܐܹܠܝܼܵܐ", "ܕܢܸܗܘܸܐ ܝܵ̇ܕܲܥ ܠܲܡܕܲܡ̇ܝܘܼ ܒܢܝܼܫܵܐ ܕܪ̈ܲܚܡܵܘܗܝ ܀", ":ܠܒܸܫ̣ ܐܵܦ ܗܵܫܵܐ ܐ̄ܣܟܹܿܡܵܐ ܦܲܐܝܵܐ ܘܩܵܡ̣ ܒܹܝܬܼ ܩܘܼܕܼܫܵܐ", "ܕܢܸܓܼܠܸܐ ܠܐ̄̈ܢܵܫܵܐ ܪܲܒܿܘܼܬܼ ܫܘܼܒܼܚܹܗ ܕܠܵܐ ܡܸܬܿܕܲܪܟܵܐ ܀", ":ܒܫܘܼܒܼܚܵܐ ܪܲܒܵܐ ܨܒܼܵܐ ܕܲܢܚܵܘܸܐ ܢܦܲܫܹܐ ܠܐ̄ܢܵܫܵܐ", "ܘܲܩ̣ܪܸܒܼ ܨܹܐܕܼܵܘܗܝ ܚܲܕܼ ܒܲܪܢܵܫܵܐ ܕܢܸܬܼܒܲܩܸܐ ܒܹܗ ܀", ":ܠܥܹܝܢ ܐܹܫܲܥܝܵܐ ܓܠ̣ܵܐ ܪܲܒܿܘܼܬܹܗ ܒܗܲܝܟܲܠ ܩܘܼܕܼܫܵܐ", "ܘܐܲܩܝܼܡ ܣܸܕܼܪܹ̈ܐ ܕܲܡܫܲܝܵܢܹ̈ܐ ܕܲܢܩܲܕܿܫܘܼܢܵܝܗܝ ܀", ":ܙܵܚ ܡ̣ܢ ܪܵܘܡ̇ܐ ܘܲܫܪ̣ܵܐ ܒܥܘܼܡܩܵܐ ܠܵܘ ܒܲܟܼܝܵܢܵܐ", "ܘܩܵܡ̣ ܥܲܠ ܐܲܪܥܵܐ ܠܵܘ ܒܲܫܪܵܪܵܐ ܐܸܠܵܐ ܒܲܫܡܵܐ ܀", ":ܟܲܢܸܫ ܠܥܝܼܪܹ̈ܐ ܩ̣ܪܵܐ ܠܡܲܠܲܐܟܹ̈ܐ ܪܡ݂ܲܙ ܠܲܟܼܪ̈ܘܿܒܹܐ", "ܘܐܲܒܸܿܫ ܐܸܢܘܿܢ ܚܙܵܬܼܵܐ ܕܡܲܠܝܵܐ ܬܲܗܪܵܐ ܥܦܝܼܦܵܐ ܀", ":ܦܪ݂ܲܚܵܢܹ̈ܐ ܘܛܵܣܘ ܢܘܼܪ̈ܵܢܹܐ ܪܗܸܛܘ̣ ܩܲܠܝܼܠܹ̈ܐ", "ܘܲܣܒ݂ܲܪܘ ܕܡ̣ܛܵܐ ܘܩܲܕܸܿܡ ܐܸܢܘܿܢ ܪܸܡܙܹܗ ܠܐܲܪܥܵܐ ܀", ":ܩܥ̣ܵܘ ܫܝܼܦܘܿܪܹ̈ܐ ܛܲܟܸܿܣܘ ܣܸܕܼܪܹ̈ܐ ܣܕܲܪܘ ܠܓܸܝܘܿܢܹ̈ܐ", "ܘܲܚܠܵܦ ܙܲܝܢܵܐ ܠܒܸܫ̣ܘ ܚܹܝܠ ܪܘܼܚܵܐ ܠܡܸܬܼܚܲܝܵܠܘܼ ܀", ":ܚܙ̣ܵܩܘ ܪܵܕܹܝܢ ܒܐܲܦܲܝ̈ ܪܵܘܡ̇ܐ ܕܠܵܐ ܗܲܠ̈ܟܼܵܬܼܵܐ", "ܘܚܹܝܠ ܐܝܼܬܼܘܼܬܼܵܐ ܒܹܝܬܼ ܣܸܕܼܪ̈ܲܝܗܘܿܢ ܕܠܵܐ ܫܘܼܢܵܝܵܐ ܀", ":ܚܙ̣ܵܩ ܚܹܝܠ ܡܲܠܟܵܐ ܥܲܡ ܫܘܼܠܛܵܢܵܐ ܕܲܡܠܸܟ ܡܲܠ̈ܟܹܿܐ", "ܘܠܵܐ ܐܸܬܼܝܲܥܲܬ̤ ܐܘܼܪܚܵܐ ܒܐܵܐܲܪ ܬܚܹܝܬܼ ܪܸ̈ܓܼܠܲܝܗܘܿܢ ܀", ":ܢܚܸ̣ܬܼ ܦܘܼܩܕܵܢܵܐ ܕܚܲܝܠܵܐ ܟܲܣܝܵܐ ܘܚܲܝ̈ܠܵܘܵܬܼܵܐ", "ܘܠܵܐ ܐ̄ܢܵܫ ܐܲܪܓܸܿܫ ܒܩܵܠ ܡܲܚܲܬܿܬܹܗ ܐܸܠܵܐ ܐܸܢ ܚܲܕܼ ܀", ":ܚܲܕܼ ܒܲܪܢܵܫܵܐ ܡ̣ܢ ܐ̄ܢܵܫܘܼܬܼܵܐ ܚܙ̣ܵܘ ܠܲܦܠܲܓܹܿܗ", "ܘܩܵܡ̣ ܘܐܸܬܼܒܲܩܝܼ ܒܪܲܒܿܘܼܬܼ ܚܲܝܠܹܗ ܘܲܒܼܫܲܡܫܵܘ̈ܗܝ ܀", ":ܚܲܕܼ ܒܲܪܢܵܫܵܐ ܚܙ̣ܵܗ̇ ܠܲܚܙܵܬܹܗ ܠܵܘ ܒܲܚܙܵܬܼܵܐ", "ܐܸܠܵܐ ܒܗܵܘܢܵܐ ܐܲܟܼܡܵܐ ܕܲܡܨܸܐ ܥܒܼܝܼܕܼܵܐ ܠܡܸܚܙܵܐ ܀", ":ܒܗܵܘܢܵܐ ܟܲܣܝܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ", "ܘܲܒܼܪܥܝܵܢܵܐ ܥܲܠ̣ ܥܲܡ ܥܝܼܪܹ̈ܐ ܠܗܲܝܟܲܠ ܩܘܼܕܼܫܵܐ ܀", ":ܠܗܲܝܟܲܠ ܩܘܼܕܼܫܵܐ ܥܲܠ̣ ܦܘܼܩܕܼܵܢܵܐ ܕܫܲܠܝܼܛ ܥܲܠ ܟܠ", "ܘܩܵܡ̣ܘ ܫܲܡܵܫܵܘ̈ܗܝ ܕܲܢܫܲܡܫܘܼܢܵܝܗܝ ܩܲܕܿܝܼܫܵܐܝܼܬܼ ܀", ":ܬܪܘܿܢܘܿܣ ܕܫܘܼܒܼܚܵܐ ܨܲܒܸܿܬܼܘ. ܣܵܡ̣ܘ ܠܹܗ ܐܲܝܟ ܕܲܠܡܲܠܟܵܐ", "ܘܐܲܣܡܝܼܘ ܘܹܐܠܵܐ ܢܘܼܪܵܢܵܝܬܼܵܐ ܒܹܝܬܼ ܠܹܗ ܘܲܠܗܘܿܢ ܀", ":ܘܹܐܠܵܐ ܕܫܘܼܒܼܚܵܐ ܦܪܲܣܘ ܫܲܡܫܹ̈ܐ ܩܕܵܪܡ ܥܲܝܢܲܝ̈ܗܘܿܢ", "ܕܠܵܐ ܢܸܬܼܒܲܩܘܿܢ ܒܦܲܪܨܘܿܦ ܡܲܠܟܵܐ ܕܲܫܪܸܐ ܒܫܘܼܒܼܚܵܐ ܀", ":ܓܸܦܹ̈ܐ ܕܲܒܼܗܘܿܢ ܗܘ̤ܵܘ ܬܲܟܼܣܝܼܬܼܵܐ ܠܲܩܢܘܿܡܲܝ̈ܗܘܿܢ", "ܘܟܲܣܝܼܘ ܪܸ̈ܓܼܫܹܐ ܕܲܩܢ̣ܵܘ ܡܸܢܫܹܠܝ ܕܠܵܐ ܒܲܥܝܵܕܼܵܐ ܀", ":ܪܸܓܼܫܹܐ ܚܵܘܝܼܘ ܠܵܐ ܓܘܼܫܡܵܢܹ̈ܐ ܠܥܹܝܢ ܓܘܼܫܡܵܢܵܐ", "ܘܣܲܬܿܪܘ ܐܸܢܘܿܢ ܡ̣ܢ ܬܸܫܒܿܘܿܚܬܵܐ ܕܪܲܒܿܘܼܬܼ ܚܸܙܘܵܐ ܀", ":ܐܲܝܟ ܣܘܼܕܼܵܪܹ̈ܐ ܟܪ̣ܵܟܼܘ ܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ", "ܕܠܵܐ ܢܸܣܬܿܝ̈ܛܵܢ ܡ̣ܢ ܓܵܘܙܲܠܬܵܐ ܕܗܸܕܼܪܹܗ ܕܚܸܘܙܵܐ ܀", ":ܚܙܵܬܼܵܐ ܕܗܸܕܼܪܵܐ ܡܸܬܼܚܲܙܝܵܐ ܗ̄ܘ̣ܵܬܼ ܩܕܼܵܡ ܥܲܝܢܲܝ̈ܗܘܿܢ", "ܘܕܲܚܝܼܠܝܼܢ ܗ̄ܘ̣ܵܘ ܕܲܢܚܘܼܪܘܼܢ ܒܵܗ̇ ܒܲܡܠܸܐ ܥܲܝܢܹ̈ܐ ܀", ":ܕܚܝܼܠܵܐ ܗ̄ܘ̣ܵܬܼ ܛܵܒܼ ܘܠܲܝܬܿ ܬܘܼܒܼ ܡܸܕܲܡ ܕܲܕܼܚܝܼܠ ܡܸܢܵܗ̇", "ܘܲܪܚܝܼܡܵܐ ܗ̄ܘ̣ܵܬܼ ܘܣܵܗܹ̇ܕܼ ܩܵܠܵܐ ܕܩܘܼܕܵܫܲܝ̈ܗܘܿܢ ܀", ":ܓܸܦܹ̈ܐ ܗܘ̤ܵܘ ܠܗܘܿܢ ܐܲܝܟ ܡܸܨܥܵܝܹ̈ܐ ܒܹܝܬܼ ܠܹܗ ܘܲܠܗܘܿܢ", "ܒܗܘܿܢ ܩܲܪܸܒܼܘ ܠܹܗ ܕܵܫܢܹ̈ܐ ܕܩܘܼܕܼܫܵܐ ܕܪܸ̈ܥܝܵܢܲܝܗܘܿܢ ܀", ":ܫܬܵܐ ܓܸܦܹ̈ܐ ܐܵܘܥܝܼܘ ܡܸܢܫܹܠܝ ܕܠܵܐ ܪܘܼܟܵܒܼܵܐ", "ܘܦܲܠܸܓܼܘ ܐܸܢܘܿܢ ܠܲܡ̈ܢܵܘܵܬܼܵܐ ܕܐܸܣܟܹܿܡܲܝ̈ܗܘܿܢ ܀", ":ܒܲܬܼܪܹܝܢ ܟܲܣܝܼܘ ܦܲܪ̈ܨܘܿܦܲܝܗܘܿܢ ܕܠܵܐ ܨܘܼܪ̈ܵܬܼܵܐ", "ܘܒܲܬܼܪܹܝܢ ܣܲܬܼܪܘ ܪܸ̈ܓܼܠܹܐ ܕܲܒܼܗܘܿܢ ܟܲܕܼ ܠܲܝܬܿ ܐܸܢܹܝܢ ܀", ":ܒܲܬܼܪܹܝܢ ܐܲܪܝܼܡܘ ܓܸܦܹ̈ܐ ܠܡܸܦܪܲܚ ܩܲܠܝܼܠܵܐܝܼܬܼ", "ܘܫܲܪܝܼܘ ܩܵܥܹ̇ܝܢ ܩܲܕܿܝܝܼܫܵܐܝܼܬܼ ܩܵܠܹ̈ܐ ܕܩܘܼܕܼܫܵܐ ܀", ":ܩܲܕܿܝܼܫ ܩܲܕܿܝܼܫ ܩܲܕܝܼܫ ܡ̇ܪܝܵܐ ܩܥ̣ܵܘ ܣܸܕܼܪ̈ܲܝܗܘܿܢ", "ܘܙܵܥ ܫܲܬܼܐܸܣܹ̈ܐ ܕܗܲܝܟܲܠ ܩܘܼܕܼܫܵܐ ܒܩܘܼܕܵܫܲܝ̈ܗܘܿܢ ܀", ":ܬܠܵܬܼܵܐ ܩܘܼܕܼܫܹ̈ܐ ܩܥ̣ܵܘ ܫܲܘܝܵܐܝܼܬܼ ܚܲܕܼ ܫܘܼܠܛܵܢܵܐ", "ܘܒܲܬܼܠܵܬܲܝ̈ܗܘܿܢ ܚܕܼܵܐ ܡ̇ܪܘܼܬܼܵܐ ܕܥܲܠ ܟܠ ܚܵܘܝܼܘ ܀", ":ܡ̇ܪܝܵܐ ܨܒܼܵܐܘܼܬܼ ܩ̣ܪܵܘ ܠܲܟܼܝܵܢܵܐ ܐܲܚܝܼܕܼ ܟܠܵܐ", "ܘܐܲܟܸܿܢ ܒܲܕܸܿܩܘ ܕܲܬܼܠܝܼܬܼܵܐܝܼܬܼ ܩܥܸܐܐ ܐܝܼܬܼܘܼܬܼܵܐ ܀", ":ܬܠܝܼܬܼܵܝܘܼܬܼܵܐ ܐܲܟܼܪܸܙܘ ܒܐܲܪܥܵܐ ܒܩܘܼܕܵܫܲܝ̈ܗܘܿܢ", "ܘܲܠܦܘܼܬܼ ܛܲܟܼܣܵܐ ܦܪܲܥ̣ܘ ܬܵܘܕܿܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ ܀", ":ܬܠܵܬܼ ܙܲܒܼ̈ܢܵܬܼܵܐ ܬܢܵܘ̣ ܬܸܫܒܿܘܿܚܬܼܵܐ ܒܩܵܠܵܐ ܕܲܦܠܸܐ", "ܘܲܕܼܪܲܫܘ̣ ܐܘܼܪܚܵܐ ܠܐ̄ܢܵܫܵܐ ܠܡܸܩܪܵܐ ܬܠܵܬܼܵܐ ܫܡܵܗܹ̈ܐ ܀", ":ܬܠܵܬܼܵܐ ܫܡܵܘ̈ܗܹܐ ܟܣܹܝܢ ܗ̄ܘ̣ܵܘ ܒܲܫܡܵܐ ܕܗܵܘ̇ ܩܘܼܕܵܫܵܐ", "ܘܩܲܕܸܿܡܘ ܥܝܼܪܹ̈ܐ ܘܒܲܕܸܿܩܘ ܐܸܢܘܿܢ ܒܩܘܼܕܵܫܲܝ̈ܗܘܿܢ ܀", ":ܘܐܸܠܵܐ ܡ̇ܢܲܐ ܗ̄ܝܼ ܕܲܬܼܠܵܬܼ ܙܲܒܼܢܝܼ̈ܢ ܩܲܕܸܫܘ ܒܲܠܚܘܿܕܼ", "ܘܠܵܐ ܬܘܼܒܼ ܐܵܘܣܸܦ ܘܠܵܐ ܬܘܼܒܼ ܒܲܨܲܪܘ ܡ̣ܢ ܡܸܢܝܵܢܵܐ ܀", ":ܐܸܢ ܦܵܠ̇ܚܘܼܬܼܗܘܿܢ ܩܲܕܿܝܼܫܘܼܬܼܵܐ ܗ̄ܝܼ ܐܲܡܝܼܢܵܐܝܼܬܼ", "ܠܡܵܐ ܠܵܐ ܩܲܕܹܿܫܘ ܕܠܵܐ ܣܲܒܼܥܘܼܬܼܵܐ ܐܲܝܟ ܕܲܡܥܵܕܼܝܼܢ ܀", ":ܕܠܵܐ ܡܸܢܝܵܢܵܐ ܚܲܝܵܒܼܝܼܢ ܗ̄ܘ̣ܵܘ ܠܵܡܩܲܕܵܫܘܼ", "ܘܡܵܢܵܐ ܗ̄ܝܼ ܥܸܠܬܼܵܐ ܕܐܲܗܡܝܼܘ ܘܲܫܬܸܩܘ̣ ܡ̣ܢ ܕܲܠܡܸܦܪܲܥ ܀", ":ܐܵܠܹܦ ܐܲܠܦܝܼ̈ܢ ܘܪܸܒܿܘܿ ܪܸ̈ܒܿܘܵܢ ܐܸܠܘܼ ܫܲܒܲܚܘ", "ܙܥܘܿܪ ܗ̄ܘ̣ܵܐ ܫܘܼܒܼܚܵܐ ܠܗܵܝ̄̇ ܬܸܫܒܿܘܿܚܬܵܐ ܕܡܸܫܬܲܒܿܚܵܐ ܗ̄ܘ̣ܵܬܼ ܀", ":ܫܡܲܝܵܐ ܘܐܲܪܥܵܐ ܐܸܠܘܼ ܝܲܒܸܿܒܼܘ ܥܲܡ ܟܸܢܫܲܝ̈ܗܘܿܢ", "ܠܵܐ ܣܵܦ̇ܩܝܼܢ ܗ̄ܘ̣ܵܘ ܠܲܡܫܲܒܵܚܘܼ ܐܲܟܼܡܵܐ ܕܲܦܠܸܐ ܀", ":ܒܪܝܼܬܼܵܐ ܟܠܵܗ̇ ܬܸܠܘܼ ܩܵܡܲܬ̤ ܥܲܡ ܓܘܼܕܲܝ̈ܗܘܿܢ", "ܒܨܝܼܪܵܐ ܗ̄ܘ̣ܵܬܼ ܛܵܒܼ ܡ̣ܢ ܕܲܠܡܸܦܪܲ ܕܵܫܢܹ̈ܐ ܕܫܘܼܒܼܚܵܐ ܀", ":ܕܠܵܐ ܡܘܼܫ̈ܚܵܬܼܵܐ ܪܲܒܿ ܒܵܪܘܿܝܵܐ ܡ̣ܢ ܒܸܪ̈ܝܵܬܼܵܐ", "ܘܲܕܼܠܵܐ ܟܲܝܠܵܐ ܒܨܝܼܪ̈ܵܢ ܗܸܢܹܝܢ ܡ̣ܢ ܪܲܒܿܘܼܬܹܗ ܀", ":ܘܐܸܢ ܗܵܟܲܢܵܐ ܗ̄ܝܼ ܐܲܝܟ ܡ̇ܐ ܕܣܵܗ̇ܕܿܝܼܡ ܫܘܼܚܠܵܦܲܝ̈ܗܘܿܢ", "ܠܡܵܢܵܐ ܣܲܝܟܲܘܼܗܝ ܥܝܼܪܹ̈ܐ ܠܩܘܼܕܼܫܵܐ ܒܲܬܼܠܵܬܼ ܙܲܒܼܢܝܼ̈ܢ ܀", ":ܠܵܐ ܗ̄ܘ̣ܵܐ ܡܸܫܬܲܩ ܫܬܸܩܘ̣ ܪ̈ܘܼܚܵܢܹܐ ܡ̣ܢ ܬܸܫܒܿܘܿܚܬܼܵܐ", "ܘܠܵܘ ܦܘܼܪܥܵܢܵܐ ܕܚܲܝܵܒܼܝܼܢ ܗ̄ܘ̣ܵܘ ܛܠܲܡ̣ܘ ܐܵܘ ܛܵܠ̇ܡܝܼܢ ܀", ":ܛܲܟܼܣܵܐ ܪܲܒܵܐ ܚܵܘܝܘܼ ܒܐܲܪܪܥܵܐ ܒܩܘܼܕܵܫܫܲܝ̈ܗܘܿܢ", "ܕܲܟܼܝܵܢ ܟܲܣܝܵܐ ܬܠܵܬܼܵܐ ܒܢܘܿܡܝܼ̈ܢ ܟܣܹܝܢ ܒܐܝܼܬܼܘܼܬܹܗ ܀", ":ܚܕܼܵܐ ܐܝܼܬܼܘܼܬܼܵܐ ܝ̄ܠܸܦ̣ܘ ܟܲܕܼ ܬܸܩܢܲܬ̤ ܒܪܝܼܬܼܵܐ ܒܪܵܫܝܼܬܼ", "ܘܒܼܵܬܲܪ ܙܲܒܼܢܵܐ ܩܢ̣ܵܘ ܒܼܘܼܝܵܢܵܐ ܕܒܼܘܼܕܵܩ ܩܢܘܿܡܹ̈ܐ ܀", ":ܐ̄ܪܵܙܵܐ ܟܲܣܝܵܐ ܓܠ̣ܵܐ ܠܗܘܿܢ ܟܲܣܝܵܐ ܠܵܐ ܗ̄ܘ̣ܵܐ ܒܓܸܠܝܵܐ", "ܐܸܠܵܐ ܕܢܸܗܘܘܿܢ ܒܵܥܹ̇ܝܢ ܟܠܢܵܫ ܒܥܵܬܹܗ ܕܐ̄ܪܵܙܵܐ ܀", ":ܐ̄ܪܵܙܵܢܵܐܝܼܬܼ ܬܢܵܘ̣ ܬܸܫܒܿܘܿܚܬܼܵܐ ܬܠܵܬܼ ܘܲܒܼ̈ܢܵܬܼܵܐ", "ܘܠܵܐ ܐܸܣܬܲܟܲܠܘ ܒܚܲܝܠܵܐ ܕܲܟܼܣܸܐ ܒܓܼܵܘ ܡܸܠܲܝ̈ܗܘܿܢ ܀", ":ܡܸܠܹ̈ܐ ܡܲܠܸܠܘ ܘܲܒܼܣܘܼܟܵܠܗܹܝܢ ܠܵܐ ܐܸܬܼܒܲܝܲܢܘ", "ܩܘܼܕܼܫܐ ܩܲܕܸܿܫܘ ܘܡ̇ܢܲܐ ܗ̄ܝܼ ܥܸܠܬܹܗ ܠܵܐ ܣܦܲܩ̣ܘ ܐܲܕܼܪܸܟܼܘ ܀", ":ܐܘܼ ܪܚܵܐ ܕܫܲܝܢܵܐ ܕܪܲܫ̣ܘ ܠܲܒܼܪܝܼܬܼܵܐ ܠܘܵܬܼ ܒܵܪܘܿܝܵܐ", "ܕܬܸܪܕܹܿܐ ܫܲܦܝܼܪ ܠܘܲܥܕܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ ܀", ":ܩܘܼܕܼܫܹ̈ܐ ܠܬܵܬܬܼܵܐ ܛܲܟܸܿܣܘ ܣܡ̣ܘ ܒܵܗ̇ ܒܲܕܼܡܘܼܬܼ ܡܝܼ̈ܠܹܐ", "ܕܠܵܐ ܢܸܬܿܕܵܘܲܕܼ ܐܲܝܢܵܐ ܕܪܵܕܹܐ ܒܩܘܼܕܵܫܲܝ̈ܗܘܿܢ ܀", "ܩܲܕܝܼܫ ܡ̇ܪܝܵܐ ܩ̣ܥܵܘ ܥܲܠ ܐܲܪܥܵܐ ܘܙܵܥܲܬ̤ ܐܲܪܥܵܐ:", "ܘܐܲܠܦܘܼܗ̇ ܛܲܟܼܣܵܐ ܕܚܹܝܠ ܐܝܼܬܼܘܼܬܼܵܐ ܕܠܵܐ ܡܸܣܬܲܝܲܟ ܀", ":ܚܹܝܠ ܐܝܼܬܼܘܼܬܼܵܐ ܐܲܠܸܦܘ ܐܸܢܘܿܢ ܠܲܡܩܲܕܵܫܘܼ", "ܘܗܸܢܘ̣ܿܢ ܐܲܠܸܦܘ ܒܝܲܕܼ ܐܹܫܲܥܝܵܐ ܬܲܗܪܵܐ ܪܲܒܵܐ ܀", ":ܬܲܗܪܵܐ ܪܲܒܵܐ ܚܙ̣ܵܐ ܒܲܪ ܐܵܡܘܿܨ ܒܲܫܡܲܝܵܢܹ̈ܐ", "ܕܲܟܼܡܵܐܬ ܫܒܼܝܼܚܝܼܢ ܘܲܟܼܡܵܐ ܪܗܝܼܒܼܝܼܢ ܠܲܡܩܵܕܵܫܘܼ ܀", ":ܒܬܲܗܪܵܐ ܕܲܒܼܗܘܿܢ ܬܗܲܪܘ ܚܘܼܫܵܒܼܵܘ̈ܗܝ ܕܒܲܪ ܥܸܒܼܪ̈ܵܝܹܐ", "ܘܟܲܢܸܫ ܗܵܘܢܹܗ ܡ̣ܢ ܟܠ ܕܘܼܟܵܐ ܠܘܲܥܕܹܿܗ ܕܚܸܙܘܵܐ ܀", ":ܒܬܲܗܪܹܗ ܕܚܸܙܘܵܐ ܘܲܕܼܫܲܡܵܫܵܘ̈ܗܝ ܬܗܲܪ ܚܲܙܵܝܵܐ", "ܕܲܟܼܡܵܐ ܕܚܸܠܘ̣ ܗ̄ܘ̣ܵܐ ܡ̣ܢ ܓܸܠܝܵܢܵܐ ܕܡܲܠܸܠ ܥܲܡܹܗ ܀", ":ܒܩܸܢܛܵܐ ܕܲܒܼܗܘܿܢ ܬܗܲܪ ܗ̄ܘ̣ܵܐ ܣܲܓܼܝܼ ܛܵܒܼ ܡ̣ܢ ܢܲܦܫܹܗ", "ܕܟܲܕ ܪܘܼܚ ܐܸܢܘܿܢ ܕܚܸܠܘ̣ ܡ̣ܢ ܚܸܙܘܵܐ ܪܘܼܚܵܢܵܝܵܐ ܀", ":ܡܲܢ ܟܲܝ ܐܲܙܝܼܥ ܠܩܲܢ̈ܝܲܝ ܚܲܝܠܵܐ ܡܸܬܿܕܲܡܲܪ ܗ̄ܘ̣ܵܐ", "ܘܡ̣ܢ ܡܲܢ ܛܲܫܝܼܘ ܦܲܪ̈ܨܘܿܦܲܝܗܘܿܢ ܗܕܼܝܼܪ̈ܲܝ ܐܲܦܹ̈ܐ ܀", ":ܡܲܢ ܟܲܝ ܟܲܢܸܫ ܘܐܲܩܝܼܡ ܐܸܢܘܿܢ ܓܘܼܕܼܝܼ̈ܢ ܓܘܼܕܿܝܼ̈ܢ", "ܘܐܲܪܡܝܼ ܥܠܲܝܗܘܿܢ ܢܝܼܪܵܐ ܘܩܸܢܛܵܐ ܘܗܵܐ ܡܸܬܼܒܲܠܗܹܝܢ ܀", ":ܠܡܲܢ ܟܲܝ ܩܵܥܹ̇ܢ ܩܵܠܹ̈ܐ ܕܩܘܼܕܼܫܵܐ ܟܲܕܼ ܕܲܚܝܼܠܝܼܢ", "ܘܥܲܠ ܡ̇ܢ ܠܵܐ ܡܨܸܝܢ ܠܡܸܬܼܠܵܐ ܚܝܵܪܗܘܿܢ ܠܘܲܥܕܹܿܗ ܕܚܸܙܘܵܐ ܀", ":ܠܡܵܢܵܐ ܡܣܲܬܿܪܝܼܢ ܩܲܪ̈ܨܘܿܦܲܝܗܘܿܢ ܒܓܼܵܘ ܓܸܦܲܝ̈ܗܘܿܢ", "ܘܥܲܠ ܡ̇ܢ ܩܵܥܹ̇ܝܢ ܬܠܵܬܼܵܐ ܩܵܠܝܼ̈ܢ ܘܠܵܐ ܬܘܼܒܼ ܬܵܢܹ̇ܝܢ ܀", ":ܒܹܝܬܼ ܦܘܼܠ̈ܓܹܐ ܩܵܡ̣ ܗ̄ܘ̣ܵܐ ܢܒܼܝܼܵܐ ܥܲܠ ܡ̇ܐ ܕܵܚܙ̣ܵܐ", "ܕܬܲܗܪܹܗ ܕܚܸܘܙܵܐ ܥܵܒܹ̇ܕܼ ܗ̄ܘ̣ܵܐ ܠܹܗ ܠܡܸܬܼܦܲܠܵܓܼܘܼ ܀", ":ܐܵܪܵܐ ܐܝܼܬܼܵܘܗܝ ܡܸܕܸܿܡ ܕܲܚܙܹ̇ܝܬܼ ܐܵܘ ܠܵܐ ܐܝܼܬܼܵܘܗܝ", "ܠܝܼ ܡܸܬܼܚܵܘܸܐ ܐܵܘ ܕܲܠܡܵܐ ܟܲܝ ܐܵܦ ܠܲܐ̄̈ܚܪ̈ܵܢܹܐ ܀", ":ܐܵܪܵܐ ܓܘܼܫܡܵܐ ܗ̄ܘ̣ ܘܓܼܘܼܫܡܵܢܵܐܝܼܬܼ ܚܵܐܲ̇ܪ ܐ̄ܢܵܐ ܒܹܗ", "ܐܵܘ ܕܲܠܡܵܐ ܟܲܝ ܛܸܠܵܢܝܼܬܼܵܐ ܗ̄ܝܼ ܕܠܵܐ ܫܲܪܝܼܪܵܐ ܀", ":ܐܵܪܵܐ ܒܲܦܓܼܪ ܥܸܠܹ̇ܬܼ ܩܵܡܹ̇ܬܼ ܒܓܼܵܘ ܒܹܝܬܼ ܩܘܼܕܼܫܵܐ", "ܐܵܘ ܕܲܠܡܵܐ ܟܲܝܼ ܒܗܵܘܢܵܐ ܚܙܹܝ̇ܬܹܗ ܟܲܕܼ ܠܵܐ ܚܙܹܝ̇ܬܹܗ ܀", ":ܐܝܼܬܼܵܘܗܝ ܘܠܲܝܬܵܘܗܝ ܡܸܬܼܪܲܢܸܐ ܗ̄ܘ̣ܵܐ ܝܼܣܲܪܠܵܝܵܐ", "ܒܲܕܼܡܘܼܬܼ ܐܲܒܼܘܼܗܝ ܕܲܫܘ̣ܵܐ ܠܚܸܙܘܵܐ ܕܕܼܵܡܹ̇ܐ ܠܕܼܝܼܠܹܗ ܀", ":ܐܵܦ ܝܼܣܪܵܝܝܹܠ ܫܘ̣ܵܐ ܠܲܚܙܵܬܼܵܐ ܕܪܵܡ̇ܐ ܡܸܢܹܗ", "ܘܐܸܬܼܟܲܢܝܼ ܠܹܗ ܫܡܵܐ ܝܼܣܪܵܝܹܠ ܚܙ̣ܵܐ ܠܐܲܠܵܗܵܐ ܀", ":ܕܵܡܹ̇ܐ ܚܸܙܘܹܗ ܕܒܲܪ ܝܼܣܪܵܝܹܠ ܠܚܸܙܘܵܐ ܕܐܲܒܼܘܼܗܝ", "ܘܚܲܕܼ ܗ̄ܘ̣ ܚܲܝܠܵܐ ܕܚܵܘܝܼ ܚܲܝܠܹܗ ܬܲܡ̇ܢ ܘܲܬܼܢܵܢ ܀", ":ܗܵܘ̇ ܦܘܼܩܕܵܢܵܐ ܕܐܵܘܚܸܕܼ ܢܦܫܹܗ ܒܐܼܝܼܕܲܝ̈ ܝܲܥܩܘܿܒܼ", "ܗܘ̤ ܬܘܼܒܼ ܚܵܘܝܼ ܐܵܦ ܠܐܹܫܲܥܝܵܐ ܚܙܵܬܬܼܵܐ ܕܬܲܗܪܵܐ ܀", ":ܬܲܗܪܵܐ ܪܲܒܵܐ ܚܙ̣ܵܐ ܚܲܙܵܝܵܐ ܒܲܪ ܚܲܙܵܝܹ̈ܐ", "ܘܩܵܡ̣ ܘܐܸܬܼܒܲܩܝܼ ܒܲܕܼܠܵܐ ܪܸ̈ܓܼܫܹܐ ܐܲܝܟ ܕܲܒܼܪܸ̈ܓܼܫܹܐ ܀", ":ܕܠܵܐ ܣܲܒܼܥܘܼܬܼܵܐ ܡܸܬܼܒܲܩܸܐ ܗ̄ܘ̣ܵܐ ܒܫܘܼܦܪܹܗ ܕܚܸܙܘܵܐ", "ܘܲܟܼܡܵܐ ܕܚܵܐܲ݁ܪ ܬܘܼܒܼ ܚܵܐܲ݁ܪ ܗ̄ܘ̣ܵܐ ܗܲܢܝܼܵܐܝܼܬܼ ܀", ":ܗܲܢܝܼ ܗ̄ܘ̣ܵܐ ܛܵܒܼ ܚܸܙܘܹܗ ܕܚܸܙܘܵܐ ܥܲܠ ܪܸܥܝܵܢܹܗ", "ܘܠܵܐ ܣܵܒܲ݁ܪ ܗ̄ܘ̣ܵܐ ܗܵܘܢܹܗ ܠܲܡܚܵܪ ܒܦܲܐܝܘܼܬܼ ܫܘܼܦܪܹܗ ܀", ":ܟܡܵܐ ܕܒܲܣܪ̈ܵܦܹܐ ܡܸܬܼܒܲܩܸܐ ܗ̄ܘ̣ܵܐ ܕܲܟܼܡܵܐ ܪܗܝܼܒܼܝܼܢ", "ܩܸܢܛܵܐ ܘܚܘܼܒܵܐ ܡܸܬܿܬܵܘܣܲܦ ܗ̄ܘ̣ܵܐ ܒܓܼܵܘ ܪܸܥܝܵܢܹܗ ܀", ":ܟܡܵܐ ܕܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ ܡܸܬܼܥܲܦܝܼܢ ܗ̄ܘ̣ܵܘ", "ܗܘ̤ ܒܓܼܵܘ ܢܲܦܫܹܗ ܡܸܬܼܦܲܪܲܣ ܗ̄ܘ̣ܵܐ ܠܡܸܣܬܲܬܵܪܘܼ ܀", ":ܟܡܵܐ ܕܒܲܪܬܼ ܩܵܠܵܐ ܕܩܲܕܼܝܼܫ ܩܲܕܿܝܼܫ ܡܸܫܬܲܡܥܵܐ ܗ̄ܘ̣ܵܬܼ", "ܗܘ̤ ܕܠܵܐ ܫܵܘܹ̇ܐ ܐܵܦܠܵܐ ܠܡܸܫܡܲܥ ܡܸܬܼܚܲܫܲܒܲ ܗ̄ܘ̣ܐ ܀", "ܟܡܵܐ ܕܲܚܙܵܬܼܵܐ ܒܲܩܕܼܘܿܫ ܩܘܼܕܼܫܹ̈ܐ ܡܸܬܼܚܲܙܝܵܐ ܗ̄ܘ̣ܵܬܼ", "ܕܚܹܝܠ ܒܵܪܘܿܝܵܐ ܫܪ̣ܵܐ ܒܲܥܒܼܵܕܼܵܘ̈ܗܝ ܡܸܬܼܚܲܫܲܒܼ ܗ̄ܘ̣ܵܐ ܀", ":ܒܲܩܕܼܘܿܫ ܩܘܼܕܼܫܹ̈ܐ ܚܙ̣ܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ", "ܘܠܵܐ ܣܦܲܩ ܩܘܼܕܼܫܵܐ ܕܲܡܩܲܕܿܫܵܢܹ̈ܐ ܠܡܹܐܚܲܕܼ ܣܵܟܹܗ ܀", ":ܪܲܒܿ ܗ̄ܘ̣ ܣܲܓܿܝܼ ܚܸܙܘܵܐ ܕܲܚܙ̣ܵܐ ܡ̣ܢ ܟܠ ܚܸܙܘܝܼ̈ܢ", "ܘܣܵܗ̇ܕܵܐ ܚܙܵܬܼܵܐ ܕܪ̈ܘܼܚܵܢܵܝܹܐ ܕܠܵܐ ܣܸܦܩܲܬ̤ ܠܹܗ ܀", ":ܬܚܹܒܼ݂ܩܵܠܲܝ̈ܗܘܿܢ ܠܐܝܼܘ ܓܸܦܲܝ̈ܗܘܿܢ ܦܗ̣ܵܐ ܡܲܕܲܥܗܘܿܢ", "ܘܠܵܐ ܣܦܲܩ̣ܘ ܥܲܙܝܼܘ ܠܡܸܬܼܒܲܩܵܝܘܼ ܒܙܝܼܘܹܗ ܕܚܸܘܙܵܐ ܀", ":ܠܐܝܼܘ ܘܐܸܬܼܦܲܫܲܚܘ ܡ̣ܢ ܕܲܢܟܲܣܘܿܢ ܦܲܪ̈ܨܘܿܦܲܝܗܘܿܢ", "ܘܟܲܕܼ ܛܵܒܼ ܟܲܣܝܼܘ ܠܵܐ ܐܸܬܼܟܲܣܝܼܘ ܐܲܟܼܡܵܐ ܕܙܵܕܹܩ ܀", ":ܩܸܢܛܵܐ ܘܚܘܼܒܵܐ ܡܠܸܐ ܗ̄ܘ̣ܵܐ ܚܸܙܘܵܐ ܠܲܕܼܚܵܐܲܪ ܒܹܗ", "ܘܲܡܣܲܪܸܕܼ ܗ̄ܘ̣ܵܐ ܘܲܡܕܲܚܸܠ ܗ̄ܘ̣ܵܐ ܚܲܟܿܝܼܡܵܐܝܼܬܼ ܀", ":ܒܝܲܕܼ ܬܲܪ̈ܬܲܝܗܹܝܢ ܩܵܡ̣ ܚܲܙܵܝܵܐ ܠܡܸܬܼܒܲܩܵܝܘܼ", "ܘܡܸܬܼܩܲܢܲܛ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܩܪܘܿܒܼ ܘܲܢܦܘܼܫ ܀", ":ܚܸܒܼܠܹ̈ܐ ܩ̈ܫܲܝܵܐ ܡ̇ܚܹ̇ܝܢ ܗ̄ܘ̣ܵܘ ܠܵܗ̇ ܠܦܵܪܘܿܫܘܼܬܹܗ", "ܘܲܡܚܲܒܸܿܠ ܗ̄ܘ̣ܵܐ ܕܢܵܘܠܸܕܼ ܚܸܙܘܵܐ ܕܐܸܬܼܚܵܘܝܼ ܠܹܗ ܀", ":ܒܲܕܸܡܘܼܬܼ ܥܘܸܠܵܐ ܥܵܨܹ̇ܐ ܗ̄ܘ̣ܵܐ ܠܹܗ ܚܸܙܘܵܐ ܠܝܲܨܪܹܗ", "ܕܲܒܼܝܲܕܼ ܪܸ̈ܓܼܫܵܘܗܝ ܢܸܦܘܿܩ ܢܲܟܼܪܸܙ ܪܲܒܿܘܼܬܼ ܚܲܝܠܹܗ ܀", ":ܙܲܪܥܵܐ ܛܵܒܼܵܐ ܕܪܘܼܚ ܓܸܠܝܵܢܵܐ ܩܲܒܸܿܠ ܗܵܘܢܹܗ", "ܘܲܬܼܗܲܪ ܣܲܓܼܝܼ ܕܟܲܕܼ ܠܵܐ ܫܵܘܹ̇ܐ ܫܘ̣ܵܐ ܠܕܼܐܝܟ ܗܵܕܹܐ ܀", ":ܫܝܼܛܘܼܬܼ ܓܸܢܣܹܗ ܘܪܲܒܿܘܼܬܼ ܥܵܘ̣ܠܹܗ ܡܸܬܼܥܲܗܲܪ ܗ̄ܘ̣ܵܐ", "ܘܦܵܪܘܿܫܵܐܝܼܬܼ ܡܸܬܿܕܲܡܲܪ ܗ̄ܘ̣ܵܐ ܒܐܲܝܕܼܵܬ ܕܲܚܙ̣ܵܐ ܀", ":ܚܲܫܵܐ ܕܚܵܘܒܵܘ̈ܗܝ ܙܵܩܹ̇ܬܼ ܗ̄ܘ̣ܵܐ ܠܹܗ ܠܒܲܪ ܡ̇ܝܘܿܬܹ̈ܐ", "ܘܡܸܬܼܟܲܚܲܕܼ ܗ̄ܘ̣ܵܐ ܕܢܸܬܼܠܸܐ ܚܝܵܪܹܗ ܠܐܲܦܲܝ̈ ܚܸܙܘܵܐ ܀", ":ܡ̇ܐ ܕܐܸܬܼܪܲܓܼܪܲܓܼ ܕܲܢܚܘܼܪ ܫܲܦܝܼܪ ܒܦܲܐܝܘܼܬܼ ܫܘܼܦܪܹܗ", "ܚܵܪ̣ ܒܲܩܢܘܿܡܹܗ ܚܲܫ̣ ܘܐܸܬܿܬܲܢܲܚ ܥܲܠ ܣܘܼܪ̈ܚܵܢܵܘܗܝ ܀", ":ܡ̇ܐ ܕܐܸܬܼܝܲܐܲܒ ܠܩܵܠܵܐ ܕܥܝܼܪܹ̈ܐ ܕܩܵܥܥܹ̇ܝܢ ܩܲܕܿܝܼܫ", "ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ ܀", ":ܡ̇ܐ ܕܐܸܬܼܝܲܐܲܒܼ ܠܩܵܠܵܐ ܕܥܝܼܪܹ̈ܐ ܕܩܵܥܹ̇ܝܢ ܩܲܕܿܝܼܫ", "ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ ܀", ":ܡ̇ܐ ܕܐܸܬܼܒܲܩܝܼ ܕܲܟܼܝܵܢ ܪܘܼܚܵܐ ܐܝܼܬܼܵܘܗܝ ܚܸܙܘܵܐ", "ܐܵܘܚܸܠ ܘܲܦܣ݂ܲܩ ܕܗܘ̤ ܛܵܠܹ̇ܩ ܠܹܗ ܡ̣ܢ ܚܲܝܘܼܬܼܵܐ ܀", ":ܒܐܵܓܼܘܿܢ ܚܲܫܹ̈ܐ ܪܡܸܐ ܗ̄ܘ̣ܵܐ ܢܒܼܝܼܵܐ ܩܕܼܵܡ ܓܸܠܝܵܢܵܐ", "ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܫܡܲܥ ܩܵܠܵܐ ܕܫܘܼܒܼܩܵܢ ܥܵܘ̣ܠܵܐ ܀", ":ܚܲܫܵܐ ܕܥܵܘ̣ܠܹܗ ܘܕܲܒܼܢܲܝ̈ ܥܲܡܹܗ ܙܵܩܹ̇ܬܼ ܗ̄ܘ̣ܵܐ ܠܹܗ", "ܘܡܲܪܝܼܪܵܐܝܼܬܼ ܡܸܬܿܬܲܢܲܚ ܗ̄ܘ̣ܵܐ ܒܓܼܵܘ ܪܸܥܝܵܢܹܗ ܀", ":ܘܵܝ ܠܝܼ ܠܕܼܵܘܝܵܐ ܐܸܡ݂ܲܪ ܟܹܐܢܵܐ ܗܘ̤ ܠܲܩܢܘܿܡܹܗ", "ܕܲܡܛܲܡܲܐ ܐ̄ܢܵܐ ܒܲܫܟܼܝܼܪ݁ܵܬܼܵܐ ܕܥܵܘ̣ܠܹܗ ܕܥܲܡܵܐ ܀", ":ܘܵܝ ܠܝܼ ܕܲܣܢܹܐ ܚܝܪܵܐ ܕܐܲܦܲܝ ܘܲܕܼܚܘܼܫܵܒܲܝ̈", "ܘܩܵܡܹ̇ܬܼ ܕܐܹܚܘܼܪ ܒܫܲܦܝܘܼܬܼ ܚܸܙܘܵܐ ܕܚܹܝܠ ܐܝܼܬܼܘܼܬܼܵܐ ܀", ":ܘܵܝ ܠܝܼ ܕܐܝܼܬܲܝ ܡܸܕܼܪܵܐ ܫܝܼܛܵܐ ܕܒܼܝܼܠ ܒܲܚܛܵܗܹ̈ܐ", "ܘܲܫܘܹ̇ܝܬܼ ܕܐܸܚܙܸܐ ܠܪܸܡܙܵܐ ܕܪܲܟܸܿܒܼ ܠܫܝܼܛܘܼܬܼ ܡܸܕܼܪܲܢ ܀", ":ܒܕܼܝܼܢܵܐ ܟܹܐܢܵܐ ܩܲܛܪܸܓܼ ܢܲܦܫܹܗ ܢܒܼܝܼܵܐ ܟܹܐܢܵܐ", "ܘܲܩܕܼܵܡ ܕܝܼܢܵܐ ܚܲܝܸܒܼ ܗܘ̤ ܠܹܗ ܕܠܵܐ ܢܸܬܼܚܲܝܲܒܼ ܀", ":ܐܲܝܟ ܚܲܝܵܒܼܵܐ ܩܵܡ̣ ܙܲܕܿܝܼܩܵܐ ܩܕܼܵܡ ܓܸܠܝܵܢܵܐ", "ܘܥܲܕܼܠܵܐ ܢܸܒܼܠܲܥ ܩܲܪܸܡ ܐܵܘܕܿܝܼ ܕܚܲܝܵܒܼܵܐ ܐ̄ܢܵܐ ܀", ":ܐܲܝܟ ܕܲܒܼܥܲܪ̈ܩܹܐ ܡ̣ܬܿܚ ܠܲܩܢܘܿܡܹܗ ܒܲܬܼܘܵܬܼ ܢܲܦܫܵܐ", "ܘܢܲܓܸܿܕܼ ܗܘ̤ ܠܹܗ ܥܲܕܼܠܵܐ ܢܸܡܛܘܿܢ ܢܸܓܼ̈ܕܹܿܐ ܨܹܐܕܼܵܘܗܝ ܀", ":ܢܸܓܼ̈ܕܹܿܐ ܩܫܲܝ̈ܵܐ ܦܣܲܩ̣ ܥܲܠ ܢܲܦܫܹܗ ܟܲܕܼ ܠܵܐ ܬܲܒܼܥ̣ܘܼܗܝ", "ܘܦܵܪܘܿܫܵܐܝܼܬܼ ܦܪ݂ܲܫ ܘܵܠܝܼܬܼܵܐ ܕܚܲܝܵܒܼ ܐ̄ܢܵܫܵܐ ܀", ":ܚܠܵܦ ܚܲܝܵܒܹ̈ܐ ܚܲܝܸܒܼ ܢܲܦܫܹܗ ܟܲܕܼ ܠܵܐ ܚܲܝܵܒܼ", "ܘܲܒܼܬܸܢ̈ܚܵܬܹܗ ܕܝܼܠܵܐ ܡܲܚ̈ܘܵܐܼܵܐ ܡ̣ܢ ܡܲܪ݁ܵܚܹܐ ܀", ":ܣܢܹܐܓܼܪܵܐ ܛܵܒܼܵܐ ܗܘ̤ܵܐ ܚܠܵܦ ܥܲܡܹܗ ܨܹܝܕܼ ܟܹܐܢܘܼܬܼܵܐ", "ܘܲܒܼܬܿܟܲܫܲܦܬܹܿܗ ܫܲܠܝܼ ܪܘܼܓܼܙܵܐ ܘܐܲܒܲܪ ܚܸܡܬܼܵܐ ܀", ":ܒܲܣܢܹܐ ܓܼܪܘܼܬܹܗ ܬܗܲܪ ܕܲܝܵܢ̇ܵܐ ܘܲܒܼܢܲܝ̈ ܛܲܟܼܣܹܗ", "ܕܲܟܼܡܵܐ ܝ̄ܕܕܲܥ ܗ̄ܘ̣ܵܐ ܠܲܡܪܲܟܵܒܼܘܼ ܦܘܼܪ̈ܣܹܐ ܚܢܝܼ̈ܓܹܐ ܀", ":ܦܝܵܣܵܐ ܕܡܸܠܵܘ̈ܗܝ ܫܡ݂ܲܥ ܦܘܼܩܕܵܢܵܐ ܕܲܟܼܣܸܐ ܒܚܸܘܙܵܐ", "ܘܫܲܕܲܪ ܒܲܝܐܹܗ ܒܝܲܕܼ ܐܝܼܙܓܲܕܵܐ ܪܘܼܚܵܢܵܝܵܐ ܀", ":ܓܲܒܼܪܵܐ ܕܪܘܼܚܵܐ ܫܕܲܪ ܚܸܙܘܵܐ ܨܹܝܕܼ ܒܲܪ ܐܵܡܘܿܨ", "ܕܢܸܙܘܿܥ ܒܐܸܕܼܢܵܘ̈ܗܝ ܣܒܲܪܬܼܵܐ ܛܵܒܼܬܼܵܐ ܕܫܘܼܒܼܩܵܢ ܥܵܘ̣ܠܵܐ ܀", ":ܣܒܲܪܬܼܵܐ ܛܵܒܼܬܼܵܐ ܐܲܝܬܿܝܼ ܥܝܼܪܵܐ ܠܒܲܪ ܥܸܒܼܪ̈ܵܝܹܐ", "ܕܡܲܠܝܵܐ ܫܲܝܢܵܐ ܘܐܝܼܬܼ ܒܵܗ̇ ܐܵܬܼܵܐ ܕܚܘܼܣܵܝ ܚܵܘ̈ܒܹܿܐ ܀", ":ܚܘܼܣܵܝ ܚܵܘ̈ܒܹܿܐ ܛܥ݂ܲܢ ܪܘܼܚܵܐ ܒܐܝܼܕܼܵܐ ܕܙܵܘܥܵܘ̈ܗܝ", "ܘܝܲܗ̣̄ܒܼ ܠܲܢܒܼܝܼܵܐ ܕܬܼܚܲܣܸܐ ܒܵܗ̇ ܡ̣ܢ ܟܘܼܬܼܡ̇ܬܹ̈ܐ ܀", ":ܓܡܘܼܪܬܵܐ ܕܢܘܼܪܵܐ ܪܡ݂ܲܙ ܠܹܗ ܪܸܡܙܵܐ ܠܪܘܼܚܵܢܵܝܵܐ", "ܕܢܸܩܪܘܿܒܼ ܘܢܸܣܲܒܼ ܒܟܼܠܒܿܬܼܵܐ ܕܢܘܼܪܵܐ ܘܲܢܩܲܪܸܒܼ ܠܹܗ ܀", ":ܢܘܼܪܵܠ ܒܢܘܼܪܵܠ ܦܩ݂ܲܕܼ ܠܹܗ ܕܢܹܐܚܘܿܕܼ ܠܢܘܼܪܵܝܵܐ", "ܘܲܢܛܲܠܸܩ ܒܵܗ̇ ܝܲܥܪܵܐ ܕܥܵܘ̣ܠܵܐ ܕܝܼܥ̣ܵܐ ܒܐ̄ܢܵܫܵܐ ܀", ":ܝܲܥܪܵܐ ܕܥܵܘ̣ܠܵܐ ܝ̄ܥ̣ܵܐ ܒܐܸܫܟܵܪܵܐ ܕܚܸܛܵܘ̈ܗܝ ܕܐܵܕܼܵܡ", "ܘܲܫܲܕܲܪ ܟܲܣܝܵܐ ܥܲܕܹܿܗ ܒܐܝܼܕܼܵܐ ܕܲܫܡܲܝܵܢܵܐ ܀", ":ܡܲܓܼܠܵܐ ܕܢܘܼܪܵܐ ܚܵܘܝܹܗ ܕܢܵܘܫܸܛ ܒܲܝܢܵܬܼ ܚܸܛܹ̈ܐ", "ܘܢܸܚܨܘܿܕܼ ܝܲܥܪܵܐ ܘܲܢܦܘܼܫ ܙܲܪܥܵܐ ܕܠܵܐ ܢܸܟܼܝܵܢܵܐ ܀", ":ܐܲܝܟ ܚܵܨܘܿܕܼܵܐ ܩܪܸ݂ܒܼ ܪܘܼܚܵܢܵܐ ܨܹܝܕܼ ܒܲܪ ܐܵܡܘܿܨ", "ܘܚܲܨܕܹܿܗ ܠܥܵܘ̣ܠܹܗ ܒܡܲܓܿܠܵܐ ܕܐܵܘܚܸܕܼ ܪܸܡܙܵܐ ܒܐܝܼܕܹܗ ܀", ":ܓܡܘܼܪܬܵܐ ܕܢܘܼܪܵܐ ܚܙ̣ܵܐ ܟܲܕܼ ܣܝܼܡܵܐ ܒܡܲܕܼܒܲܚܩܘܼܕܼܫܵܐ", "ܘܲܩܪܸ݂ܒܼ ܐܲܚܕܵܗ̇ ܒܐܝܼܕܼܵܐ ܕܢܘܼܪܵܐ ܐܲܝܟ ܕܐܸܬܼܦܲܩܲܕܼ ܀", ":ܒܟܲܠܒܿܬܼܵܐ ܕܢܘܼܪܵܐ ܠܲܒܼܟܵܗ̇ ܠܢܘܼܪܵܐ ܢܘܼܪܵܢܵܝܵܬܼܵܐ", "ܘܩܲܪܸܒܼ ܣܵܡܵܗ̇ ܥܲܠ ܣܸܦ̈ܘܵܬܼܵܐ ܒܸܣܪ̈ܵܢܝܵܬܼܵܐ ܀", ":ܐܘܿ ܬܸܕܼܡܘܼܪܬܵܐ ܕܨܹܝܕܼ ܒܲܪ ܐܵܡܘܿܨ ܡܸܣܬܲܥܪܵܐ ܗ̄ܘ̣ܵܬܼ", "ܕܟܲܕܼ ܒܸܣܪܵܢܵܐ ܗ̄ܘ̣ ܠܵܐ ܝܵܩܹ̇ܕܼ ܗ̄ܘ̣ܵܐ ܡ̣ܢ ܝܵܩܹܕܿܬܵܐ ܀", ":ܢܘܼܪܵܐ ܠܢܘܼܪܵܐ ܠܵܐ ܣܦ݂ܲܩ ܐܸܚܲܕܼ ܒܸܠܥܵܕܼ ܡܸܕܸܿܡ", "ܘܒܸܣܪܵܐ ܫܝܼܛܵܐ ܐܲܚܕܵܗ̇ ܒܦܘܼܡܹܗ ܘܠܵܐ ܐܸܬܼܚܲܪܲܟ ܀", ":ܠܵܐ ܚܵܫܘܿܫܵܐ ܚܲܫ̣ ܡ̣ܢ ܙܲܗܪܵܐ ܕܥܲܙܝܼܙܘܼܬܼܵܗ̇", "ܘܲܡܠܸܐ ܚܲܫܹ̈ܐ ܠܵܐ ܚܲܫ̣ ܦܲܓܼܪܹܗ ܟܲܕܼ ܩܸܪܒܲܬ̤ ܠܹܗ ܀", ":ܐܘܿ ܢܘܼܪܵܢܵܐ ܕܠܵܐ ܣܦ݂ܲܩ ܐܸܚܲܕܼ ܚܙܵܬܼܵܐ ܕܢܘܼܪܵܐ", "ܐܘܿ ܦܲܓܼܪܵܐ ܕܠܵܐ ܐܲܟܿܝܵܬܹ̈ ܫܲܠܗܹܒܼܝܼܬܼܵܐ ܀", ":ܠܵܘ ܢܘܼܪܵܐ ܗ̣̄ܘܵܬܼ ܕܐܸܚܲܕܼ ܥܝܼܪܵܐ ܒܟܲܠܒܿܬܼܵܐ ܕܢܘܼܪܵܐ", "ܐܵܦܠܵܐ ܢܒܼܝܼܵܐ ܠܵܐ ܗ̄ܘ̣ܵܐ ܓܡܘܼܪܬܵܐ ܗ̄ܝܼ ܕܩܸܪܒܲܬ̤ ܨܹܐܕܼܵܘܗܝ ܀", ":ܠܵܐ ܗ̄ܘ̣ܵܐ ܒܓܼܘܼܫܡܵܐ ܚ̣ܙܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ", "ܘܠܵܐ ܗ̄ܘ̣ܵܐ ܚܸܙܘܵܐ ܓܘܼܫܡܵܢܵܐܝܼܬܼ ܡܸܬܼܚܵܘܸܐ ܗ̄ܘ̣ܵܐ ܀", ":ܠܵܬܐ ܒܵܪܘܿܝܵܐ ܣܲܝܸܟ ܝܵܬܹܗ ܒܗܲܝܟܲܠ ܩܘܼܕܼܫܵܐ", "ܐܵܦܠܵܐ ܣܪ̈ܵܦܹܐ ܐܘܵܥܝܼܘ ܓܸܦܹ̈ܐ ܡܸܬܼܪ̈ܲܓܼܫܵܢܹܐ ܀", ":ܠܵܐ ܗ̄ܘ̣ܵܐ ܒܩܵܠܵܐ ܡܸܬܼܪܲܓܼܫܢܵܐ ܩܥ̣ܵܘ ܪ̈ܘܼܚܵܢܹܐ", "ܘܠܵܐ ܐܹܫܲܥܝܵܐ ܒܪܸ̈ܓܼܫܲܝ ܦܲܓܼܪܵܐ ܨܵܬܹܗ ܠܩܵܠܵܐ ܀", ":ܪܘܼܚܵܢܵܐܝܼܬܼ ܗܘ̤ܵܐ ܓܸܠܝܵܢܵܐ ܥܲܠ ܒܸܣܪܵܢܵܐ", "ܘܲܒܼܪܸܥܝܵܢܵܐ ܚܙ̣ܵܐ ܗܵܝ̇ ܕܲܚܙ̣ܵܐ ܘܠܵܐ ܗ̄ܘ̣ܵܐ ܒܥܲܝܢܹ̈ܐ ܀", ":ܒܥܲܝܢܹ̈ܐ ܕܗܵܘܢܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ", "ܘܲܒܼܬܲܪܥܝܼܬܹܗ ܨܵܬܼ ܒܲܪ̄ܬܼ ܩܵܠܵܐ ܕܠܵܐ ܡܸܬܼܪܲܓܼܫܵܐ ܀", ":ܒܙܵܘܥܹ̈ܐ ܟܣܲܝ̈ܵܐ ܬܲܪܓܸܿܡ ܥܲܡܹܗ ܪܸܡܙܵܐ ܟܲܣܝܵܐ", "ܘܩܲܛܝܼܢܵܐܝܼܬܼ ܠܥܸ݂ܙ ܓܸܠܝܵܢܵܐ ܥܲܡ ܚܘܼܫܵܒܼܵܘ̈ܗܝ ܀", "ܒܙܵܘܥܹ̈ܐ ܩܲܪܸܒܼ ܐܵܦ ܪܘܼܚܵܢܵܐ ܓܡܘܼܪܬܵܐ ܠܙܵܘܥܵܘ̈ܗܝ:", "ܟܲܕܼ ܟܠ ܟܠܹܗ ܠܲܝܬܿ ܗ̄ܘ̣ܵܐ ܓܡܘܼܪܬܵ ܐܸܠܵܐ ܚܙܵܬܼܵܐ ܀", ":ܚܙܵܬܼܵܐ ܗ̄ܘ̣ܵܬܼ ܓܹܝܪ ܕܡܸܬܼܚܲܙܝܵܐ ܗ̄ܘ̣ܵܬܼ ܫܲܪܝܼܪܵܐܝܼܬܼ", "ܠܵܐ ܗ̄ܘ̣ܵܐ ܒܓܼܘܼܫܡܵܐ ܐܸܠܵܐ ܒܚܸܙܘܵܐ ܕܠܵܐ ܪܘܼܟܵܒܼܵܐ ܀", ":ܕܠܵܐ ܒܐܝܼ̈ܕܲܝܵܐ ܠܒ݂ܲܟ ܪܘܼܚܵܢܵܐ ܓܡܘܼܪܬܵܐ ܕܠܲܝܬܹܿܝܗ̇", "ܘܲܕܼܠܵܐ ܟܲܠܒܿܬܼܵܐ ܩܲܪܒܼܵܗ̇ ܠܦܘܼܡ̇ܐ ܕܲܠܒܼܝܼܫ ܓܘܼܫܡܵܐ ܀", ":ܒܟܲܠܒܿܬܼܵܐ ܕܠܲܝܬܹܿܝܗ̇ ܠܒ݂ܲܟ ܠܲܓܼܡܘܼܪܬܵܐ ܕܠܵܐ ܡܸܬܼܚܲܙܝܵܐ", "ܘܩܲܪܒܼܵܗ̇ ܠܦܘܼܡ̇ܐ ܕܡܸܬܼܚܲܙܝܵܢܵܐ ܕܠܵܐ ܒܲܚܙܵܬܼܵܐ ܀", ":ܒܩܵܠܵܐ ܕܠܵܐ ܓܫܘܿܡ ܠܥܸ݂ܙ ܠܵܐ ܓܫܝܼܡܵܐ ܥܲܡ ܓܘܼܫܡܵܢܵܐ", "ܘܲܓܼܠ̣ܵܐ ܘܚܵܘܝܝܹܗ ܫܘܼܒܼܩܵܢ ܥܵܘ̣ܠܵܐ ܕܢܵܣܹ̇ܒܼ ܡܲܓܵܢ ܀", ":ܗܵܐ ܩܸܪܒܲܬ̤ ܗܵܕܹܐ ܠܦܘܼܡܵܟ ܐܸܡ݂ܲܪ ܥܝܼܪܵܐ", "ܕܬܲܥܒܲܪ ܥܵܘ̣ܠܵܟ ܘܬܸܫܪܸܐ ܦܟܼܵܪܹ̈ܐ ܕܚܵܘܒܲܝ̈ ܢܲܦܫܵܟ ܀", ":ܗܵܐ ܫܒܼܝܼܩ ܥܵܘ̣ܠܵܟ ܘܲܥܛܹܐ ܐ̄ܫܛܵܪܵܐ ܕܚܲܝܵܒܼܘܼܬܼܵܟ", "ܩܘܼܡ ܦܘܼܩ ܐܲܟܼܪܸܙ ܩܵܠ ܫܘܼܒܼܩܵܢܵܐ ܠܲܒܼܢܲܝ̈ ܓܸܢܣܵܟ ܀", ":ܗܵܐ ܐܲܦܸܣ ܠܝܼ ܪܸܡܙܵܐ ܟܲܣܝܵܐ ܕܲܫܪܸܐ ܒܚܸܙܘܵܐ", "ܕܐܹܩܲܪܸܒܼ ܠܵܟ ܣܲܡܵܐ ܕܪ̈ܲܚܡܹܐ ܕܠܵܐ ܒܐܝܼ̈ܕܲܝܵܐ ܀", ":ܗܵܐ ܚܵܘܝܼ ܠܝܼ ܕܲܒܼܡܵܢ ܐܲܣܸܐ ܟܹܐܒܼܵܐ ܕܢܲܦܫܵܟ", "ܘܐܲܝܟܲܢ ܐܸܥܛܹܐ ܫܛܵܪ ܚܵܘ̈ܒܵܬܼܵܐ ܕܥܲܠ ܗܲܕܵܡܲܝ̈ܟ ܀", ":ܒܢܘܼܪܵܐ ܐܲܠܦܲܢܝ ܕܐܸܡܪܘܿܩ ܡܸܢܵܟ ܨܵܐܬܼܵܐ ܕܚܵܘ̈ܒܹܿܐ", "ܘܒܼܵܗ̇ ܒܲܕܹܿܩ ܠܝܼ ܕܐܸܓܼܠܸܐ ܫܪܵܪܵܐ ܕܗܲܝܡܵܢܘܼܬܼܵܐ ܀", ":ܠܡܵܢ ܟܲܝ ܒܐܵܬܼܵܐ ܕܢܘܼܪܵܐ ܕܲܟܿܝܹܗ ܠܲܕܼܟܸܐ ܢܲܦܫܵܐ", "ܕܗܵܐ ܗܝ̤ ܢܘܼܪܵܐ ܡܲܟܿܝܵܢܝܼܬܼܵܐ ܗ̄ܝܼ ܕܡܸܬܼܡܲܟܿܝܵܢܹ̈ܐ ܀", ":ܠܡܵܢ ܟܲ ܒܟܲܠܒܿܬܼܵܐ ܐܲܚܕܵܗ̇ ܥܝܼܪܵܐ ܘܠܵܐ ܗ̄ܘ̣ܵܐ ܒܐܝܼܕܹܗ", "ܕܗܵܐ ܚܲܣܝܼܢ ܗ̄ܘ̣ ܚܹܝܠ ܪܘܼܚܵܢܵܐ ܡ̣ܢ ܫܲܬܼܝܼܩܵܐ ܀", ":ܠܡܵܢܵܐ ܢܘܼܪܵܐ ܫܩ݂ܲܠ ܡ̣ܢ ܡܲܕܼܒܿܚܵܐ ܕܲܥ̈ܠܵܘܵܬܼܵܐ", "ܕܗܵܐ ܕܸܒܼܚܹ̈ܐ ܗ̄ܘ̣ܵܘ ܕܲܡܕܲܟܹܿܝܢ ܗ̄ܘ̣ܵܘ ܘܠܵܐ ܢܘܼܪܵܐ ܀", ":ܒܕܸܒܼܚܹ̈ܐ ܕܥܸܪ̈ܒܹܿܐ ܡܸܬܿܕܲܟܹܿܝܢ ܗ̄ܘ̣ܵܘ ܝܼܣܲܪ̈ܠܵܝܹܐ", "ܘܡܸܛܠ ܡ̇ܢܵܐ ܠܵܘ ܡ̣ܢ ܕܸܒܼܚܹ̈ܐ ܫܩ݂ܲܠ ܩܲܪܸܒܼ ܠܹܗ ܀", ":ܒܲܕܼܡ̇ܐ ܕܥܸܓܼܠܹ̈ܐ ܡܸܬܼܚܲܣܹܝܢ ܗ̄ܘ̣ܵܘ ܛܲܟܐܲܝ̈ ܢܲܦܫܵܐ", "ܘܥܲܠ ܡ̇ܢ ܠܵܐ ܕܡ̇ܐ ܥܲܠ ܦܘܼܡܹܗ ܘܚܲܣܝܼ ܚܵܘܒܵܘ̈ܗܝ ܀", ":ܠܵܐ ܐܸܫܬܲܡܥܲܬ̤ ܕܪܲܣ ܐ̄ܢܵܫ ܢܘܼܪܵܐ ܥܲܠ ܗܲܕܵܡܹ̈ܐ", "ܘܠܵܐ ܕܪܘܼܚܵܢܵܐ ܠܵܐ ܩܢܸܐ ܪܸ̈ܓܼܫܹܐ ܐܸܚܲܕܼ ܢܘܼܪܵܐ ܀", ":ܢܘܼܟܼܪܵܝ ܣܲܓܼܝܼ ܗܵܢ ܚܘܼܣܵܝܵܐ ܠܕܲܒܼܢܵܡܘܿܣܵܐ", "ܘܠܲܝܬܿ ܒܹܗ ܡܸܕܼܵܡܹ̇ܐ ܠܛܲܟܼܣܵܐ ܕܐܲܫܠܸܡ ܡܘܼܫܹܐ ܀", ":ܡܘܼܫܹܐ ܘܐܲܗܪܘܿܢ ܕܡ̇ܐ ܪܵܣ̇ܝܼܢ ܗ̄ܘ̣ܵܘ ܥܲܠ ܚܲܛܝܹ̈ܐ", "ܠܵܘ ܥܲܠ ܦܘܼܡ̇ܐ ܐܸܠܵܐ ܒܐܸܕܼܢܹ̈ܐ ܘܒܲܟܼܪ̈ܵܘܵܬܼܵܐ ܀", "ܚܕܲܬܵܐ ܗ̄ܝܼ ܕܲܣܥ݂ܲܪ ܣܪܵܦܵܐ ܕܪܘܼܚܵܐ ܨܹܝܕܼ ܐܹܫܲܥܝܵܐ:", "ܘܠܲܝܬܿ ܠܵܗ̇ ܦܸܚܡܵܐ ܒܟܼܠܹܗ ܛܲܟܼܣܵܐ ܢܵܡܘܿܣܵܝܵܐ ܀", ":ܬܵܐ ܦܲܫܸܩ ܠܲܢ ܟܵܗܢܵܐ ܕܥܲܟܵܐ ܡܟܲܗܸܢ ܒܲܕܼܡ̇ܐ", "ܡ̇ܢܲܐ ܗ̄ܝܼ ܗܵܕܹܐ ܕܲܣܥ݂ܲܪ ܥܝܼܪܵܐ ܨܹܝܕܼ ܒܲܪܓܸܢܣܲܢ ܀", ":ܬܵܐ ܚܵܘܵܐ ܠܲܢ ܝܼܣܲܪܠܵܝܵܐ ܚܙ̣ܵܐ ܠܐܲܠܵܗܵܐ", "ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܚܸܙܘܵܐ ܕܲܚ̣ܙܵܐ ܢܒܼܝܼܵܟ ܀", ":ܬܵܐ ܒܲܕܸܩ ܠܲܢ ܡܚܲܣܸܐ ܥܵܘ̣ܠܵܐ ܒܕܸܡ ܚܲܝ̈ܘܵܬܼܵܐ", "ܐܡܵܢ ܠܵܐ ܒܲܕܼܡ̇ܐ ܥܛܵܝܗܝ ܪܘܼܚܵܢܵܐ ܠܥܵܘ̣ܠܹܵܗ ܕܐܲܚܘܼܟ ܀", ":ܠܡܵܢ ܠܵܐ ܪܲܣ ܠܹܗ ܕܡ̇ܐ ܥܲܠ ܐܸܕܼܢܹܗ ܐܵܘ ܥܲܠ ܛܲܪܦܹܗ", "ܐܲܟܼܡܵܐ ܕܐܲܠܸܦܘ ܡܘܼܫܹܐ ܘܐܲܗܪܘܿܢ ܠܡܸܬܼܣܝܵܢܹ̈ܐ ܀", ":ܠܡܵܢ ܐܸܬܼܚܲܠܲܦ ܛܲܟܼܣܵܐ ܪܲܒܵܐ ܕܪܵܕܹܐ ܗ̄ܘ̣ܵܐ ܒܵܟ", "ܘܐܲܠܦܵܟ ܥܝܼܪܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܚܲܙܝܵܐ ܠܵܟ ܀", ":ܠܵܪܵܐ ܡܸܕܸܿܡ ܣܟܸܐ ܒܹܗ ܒܚܸܙܘܵܐ ܕܲܚܙ̣ܵܐ ܢܒܼܝܼܵܟ", "ܘܛܵܟ ܠܵܘ ܐ̄ܪܵܙܵܐ ܗ̄ܘ̣ ܐܸܠܵܐ ܫܪܵܪܵܐ ܕܡܲܥܒܲܪ ܐ̄ܪ̈ܵܙܹܐ ܀", ":ܫܪܵܪܵܐ ܓܼܠܝܵܐ ܡܲܟܼܪܸܙ ܐ̄ܪܵܙܵܐ ܒܝܲܕܼ ܫܘܼܓܼܢܵܝܹܗ", "ܘܐܘܼܪܚܵܐ ܫܦܝܼܬܼܵܐ ܩܲܕܸܿܡ ܕܲܪܸܫ ܩܕܼܵܡ ܣܘܼܥܪ̈ܵܢܹܐ ܀", ":ܒܘܼܛܵܠ ܕܸܒܼܚܹ̈ܐ ܕܲܒܼܢܵܡܘܿܣܵܐ ܨܝܼܪ ܒܲܓܼܡܘܼܪܬܵܐ", "ܘܫܘܼܒܼܩܵܢ ܥܵܘ̣ܠܵܐ ܕܫܲܪܝܼܪ ܡ̣ܢ ܗܵܘ̇ ܡܠܸܐ ܒܘܼܕܵܩܵܗ̇ ܀", ":ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܡܲܣܟܲܢ ܟܣܸܐ ܒܲܚܙܵܬܼܵܗ̇", "ܘܡܘܼܠܟܵܢ ܚܲܝܹ̈ܐ ܕܪܵܡ ܡ̣ܢ ܐܲܪܥܵܐ ܡܸܬܼܒܲܕܲܩ ܒܵܗ̇ ܀", ":ܩܘܼܕܼܫܵܐ ܕܲܟܼܝܵܐ ܡܲܟܼܪܸܙ ܩܵܠܵܐ ܕܲܫܡܲܝܵܢܹ̈ܐ", "ܘܠܵܐ ܐܸܫܬܲܡܥܲܬ̤ ܕܩܲܕܸܿܫܘ ܗܵܟܲܢ ܐܸܠܵܐ ܗܵܫܵܐ ܀", ":ܬܠܝܼܬܼܵܝܘܼܬܼܵܐ ܡܡܲܠܝܵܐ ܩܥܵܬܼܵܐ ܕܩܘܼܕܵܫܲܝ̈ܗܘܿܢ", "ܘܲܬܼܠܝܼܬܼܵܐܝܼܬܼ ܡܲܠܦܝܼܢ ܠܐ̄ܢܵܫܵܐ ܠܲܡܩܲܕܵܫܘܼ ܀", ":ܬܠܵܬܼܵܐ ܩܵܠܹ̈ܐ ܪܲܟܸܿܒܼܘ ܘܲܩܥ̣ܵܘ ܬܠܵܬܼ ܙܲܒܼ̈ܢܵܬܼܵܐ", "ܐܲܠܸܦܘ ܛܲܟܼܣܵܐ ܕܐܝܼܬܼ ܒܐܝܼܬܼܘܼܬܼܵܐ ܬܠܵܬܼܵܐ ܒܲܚܕܼܵܐ ܀", ":ܐܲܝܟ ܕܲܒܼܨܸܒܼܥܵܐ ܚܵܘܝܼܘ ܐܸܢܹܝܢ ܠܐܲܪ̈ܥܵܢܵܝܹܐ", "ܕܚܘܼܪܘ ܡ̇ܝܘܿܬܹ̈ܐ ܘܩܲܕܸܿܫܘ ܫܲܦܝܼܪ ܐܲܝܟ ܒܲܪ̄ܬܼ ܩܵܠܲܢ ܀", ":ܬܠܵܬܼܵܐ ܩܢܘܿܡܹ̈ܐ ܫ̈ܘܲܝܵܐ ܐܲܟܼܪܸܙܘ ܒܩܘܼܕܵܫܲܝ̈ܗܘܿܢ", "ܘܬܲܪܓܸܿܡܘ ܐܸܢܘܿܢ ܒܦܘܼܡ ܐܹܫܲܥܝܵܐ ܐܲܝܟ ܫܲܪܝܼܪܹ̈ܐ ܀", ":ܫܪܵܪܵܐ ܕܲܒܼܗܘܿܢ ܓܠ̣ܵܘ ܠܲܢܒܼܝܼܵܐ ܐ̄ܪܵܙܵܢܵܐܝܼܬܼ", "ܘܲܫܩ݂ܲܠ ܣܵܡ̣ܵܘ ܒܲܟܼܬܼܝܼ̈ܒܼܵܬܼܵܐ ܐܲܝܟ ܕܲܒܼܓܲܙܵܐ ܀", "ܒܓܲܙܵܐ ܕܣܸܦܪܹ̈ܐ ܣܵܡ̣ܹܗ ܠܐ̄ܪܵܙܵܐ ܕܐܸܬܼܒܲܕܹܿܩ ܠܹܗ:", "ܘܛܲܒܼܥܹܗ ܒܫܸܬܼܩܵܐ ܥܲܕܼ ܡܸܬܼܦܲܫܲܩ ܒܝܲܕܼ ܣܘܼܥܪ̈ܵܢܹܐ ܀", ":ܫܸܬܼܩܵܐ ܐܲܪܡܝܼ ܥܲܠ ܩܘܼܕܵܫܵܐ ܒܲܕܼܡܘܼܬܼ ܛܲܒܼܥܵܐ", "ܕܠܵܐ ܢܚܘܼܪ̈ܵܢ ܒܹܗ ܥܲܝܢܲܝ̈ ܒܸܣܪܵܐ ܘܢܲܫܘܼܛܵܢܵܝ̈ܗܘܿܢ ܀", ":ܠܙܲܒܼܢܹܗ ܢܛܝܼܪ ܗ̄ܘ̣ܵܐ ܩܘܼܕܼܫܵܐ ܕܲܟܼܝܵܐ ܠܡܸܬܼܒܲܕܵܩܘܼ", "ܥܲܠ ܗܵܝ̇ ܟܲܣܝܹܗ ܢܒܼܝܼܵܐ ܒܫܸܬܼܩܵܐ ܡ̣ܢ ܚܲܙܵܝܹ̈ܐ ܀", ":ܒܐ̄ܪܵܙܵܐ ܩܲܕܸܿܡ ܓܠ̣ܵܝܗܝ ܓܸܠܝܵܢܵܐ ܒܦܘܼܡ ܪ̈ܘܼܚܵܢܹܐ", "ܘܚܵܘܝܼ ܠܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܫܘܼܠܵܡ ܙܲܒܼܢܹ̈ܐ ܀", ":ܠܫܘܼܠܵܡ ܙܲܒܼܢܹ̈ܐ ܥܬܼܝܼܕܼ ܗ̄ܘ̣ܵܐ ܕܢܸܓܼܠܹܝܗܝ ܠܐ̄ܪܵܙ ܩܘܼܕܵܫܵܐ", "ܘܩܲܕܸܿܡ ܣܵܡ̣ܹܗ ܐܲܝܟ ܪܲܗܒܼܘܿܢܵܐ ܒܲܟܼܬܼܝܼ̈ܒܼܵܬܼܵܐ ܀", ":ܐܵܦ ܪ̈ܘܼܚܵܢܹܐ ܒܗܵܕܹܐ ܬܸܢܘܲܝ ܩܲܕܹܿܫܘ ܘܲܫܬܸܩ̣ܘ", "ܕܢܸܪܢܸܐ ܟܠܢܵܫ ܕܡ̇ܢܲܐ ܗ̄ܝܼ ܥܸܠܬܼܵܐ ܕܲܬܼܠܵܬܼ ܙܲܒܼܢܝܼ̈ܢ ܀", ":ܐܵܦ ܚܘܼܣܵܝܵܐ ܕܝܲܗ̣̄ܒܼ ܠܲܢܒܼܝܼܵܐ ܒܡܸܠܬܼܵܐ ܝܲܗ̣̄ܒܹܿܗ", "ܕܡ̇ܐ ܕܲܡܫܲܓܼܢܝܼ ܡ̣ܢ ܚܘܼܣܵܝܵܐ ܢܕܼܘܼܢ ܕܥܲܠ ܡ̇ܢܵܐ ܀", ":ܐܵܦ ܗܝ̤ ܓܡܘܼܪܬܵܐ ܕܲܛܥܵܬ̤ ܥܵܘ̣ܠܵܐ ܒܥܵܬܼܵܐ ܡܲܠܝܵܐ", "ܕܐܲܝܟܲܢ ܩܸܪܒܲܬ̤ ܠܦܘܼܡ̇ܐ ܕܒܸܣܪܵܐ ܘܠܵܐ ܐܸܣܬܲܝܲܛ ܀", ":ܡܲܢ ܟܲܝ ܝܲܗ̣̄ܒܼ ܒܵܗ̇ ܚܹܝܠ ܚܘܼܣܵܝܵܐ ܒܠܵܐ ܦܵܪܘܿܫܬܵܐ", "ܘܐܲܝܟܲܢ ܡܝܼܬܿܬܵܐ ܐܲܚܝܲܬ̤ ܡܝܼܬܼܵܐ ܕܡܝܼܬܼ ܒܲܚܛܵܗܵܘ̈ܗܝ ܀", ":ܡܝܼܬܿܬܼܵܐ ܗ̄ܝܼ ܢܘܼܪܵܐ ܟܡܵܐ ܐܸܢ ܩܲܢܝܵܐ ܚܲܡܝܼܡܘܼܬܼܵܐ", "ܘܠܵܐ ܦܵܪܘܿܫܬܵܐ ܗ̄ܝܼ ܟܡܵܐ ܐܸܢ ܐܝܼܬܼ ܒܵܗ̇ ܙܲܗܪܵܐ ܕܢܘܼܪܵܐ ܀", ":ܐ̄ܪܵܙ ܡ̇ܘܗܲܒܼܬܼܵܐ ܕܠܲܚܡܵܐ ܘܚܲܡܪܵܐ ܒܓܼܵܘܵܗ̇", "ܕܟܲܕܼ ܡܝܼܬܹ̈ܐ ܐ̄ܢܘܿܢ ܝܵܗ̇ܒܿܝܼܢ ܚܲܝܹ̈ܐ ܠܢܵܣܘܿܒܲܝ̈ܗܘܿܢ ܀", ":ܒܠܲܚܡܵܐ ܘܚܲܡܪܵܐ ܥܬܼܝܼܕܼ ܗ̄ܘ̣ܵܐ ܛܵܒܼܵܐ ܕܢܲܚܸܐ ܠܐ̄ܢܵܫܵܐ", "ܘܩܲܕܸܿܡ ܐܲܚܝܼ ܠܒܲܕܼ ܒܲܪܢܵܫܵܐ ܒܚܸܙܘܵܐ ܕܢܘܼܪܵܐ ܀", ":ܬܲܪܥܵܐ ܐܸܚܲܕ ܒܐܲܦܲܝ̈ ܝܲܨܪܵܐ ܡܸܬܼܦܲܠܓܼܵܢܵܐ", "ܕܐܸܢ ܥܲܣܩܝܼܢ ܠܹܗ ܚܲܝܹ̈ܐ ܕܠܲܚܡܵܐ ܢܚܘܼܪ ܒܲܓܼܡܘܼܪܬܵܐ ܀", ":ܐܵܪܵܐ ܓܡܘܼܪܬܵܐ ܟܝܵܢܵܐ ܚܲܪܫܵܐ ܥܛܵܬ̤ ܚܵܘ̈ܒܵܬܼܵܐ", "ܦܲܓܼܪܵܐ ܘܲܕܼܡ̇ܐ ܕܐ̄ܢܵܫܵܐ ܠܵܐ ܡܨܸܐ ܡܚܲܣܸܐ ܚܵܘ̈ܒܹܿܐ ܀", ":ܐܵܪܵܐ ܡܸܠܬܼܵܐ ܫܲܪܝܼܪܵܐ ܠܵܟ ܕܫܸܒܼܩܲܬ̤ ܥܵܘ̣ܠܵܐ", "ܠܡܵܢ ܡܸܬܼܦܲܐܓܲܬܼ ܥܲܠ ܫܘܼܒܼܩܵܢܵܐ ܕܲܒܼܣܘܼܥܪ̈ܵܢܹܐ ܀", ":ܐܵܪܵܐ ܚܙܵܬܼܵܐ ܕܛܸܠܵܢܝܼܬܼܵܐ ܨܵܒܹ̇ܝܬܿ ܕܬܹܐܚܘܿܕܼ", "ܠܡܵܢ ܠܵܐ ܐܵܚ̇ܕܲܬܿ ܓܘܼܫܡܵܐ ܫܪܵܪܵܐ ܕܛܸܠܵܢܝܼܬܼܵܐ ܀", ":ܛܸܠܵܢܝܼܬܼܵܐ ܐ̄ܪܵܙ ܚܘܼܣܵܝܵ ܗ̄ܘ̣ ܕܨܝܕܼ ܒܲܪ ܐܵܡܘܿܨ", "ܕܗܵܢܵܐ ܫܪܵܪܵܐ ܕܲܡܚܲܣܸܐ ܟܠ ܒܠܲܚܡܵܐ ܘܚܲܡܪܵܐ ܀", ":ܛܘܼܦܣܵܐ ܕܩܘܼܫܬܵܐ ܨܝܼܪ ܗ̄ܘ̣ܵܐ ܒܚܸܙܘܹܗ ܕܗܵܘ̇ ܓܸܠܝܵܢܵܐ", "ܘܲܡܓܲܪܸܓܼ ܗ̄ܘ̣ܵܐ ܐ̄ܢܵܫܵܐ ܠܡܸܩܪܲܒܼ ܨܹܝܕܼ ܦܘܼܫܵܩܹܗ ܀", ":ܘܪ̈ܵܦܹܐ ܨܵܪܘܼܗܝ ܐܲܝܟ ܕܲܠܨܲܠܡܵܐ ܡܸܬܼܚܲܙܝܵܢܵܐ", "ܘܐܲܥܸܠܘ ܣܵܡ̣ܘܼܗܝ ܒܲܩܕܼܘܿܫ ܩܘܼܕܼܫܹ̈ܐ ܢܵܡܘܿܣܵܝܵܐ ܀", ":ܢܵܡܘܿܣܵܐܝܼܬܼ ܪܫܲܡ̣ܘ ܕܹܡܘܵܬܹ̈ܐ ܪ̈ܘܼܚܵܢܵܝܹܐ", "ܘܟܲܕܼ ܛܵܒܼ ܗܵܟܲܢ ܡܫܲܓܼܢܲܝ ܗ̄ܘ̣ܵܐ ܛܵܒܼ ܡ̣ܢ ܢܵܡܘܿܣܵܐ ܀", ":ܢܲܗܝܼܪܝܼܢ ܗ̄ܘ̣ܵܘ ܛܵܒܼ ܣܲܡܡܵܢܹ̈ܐ ܕܨܝܼܪܝܼܢ ܗ̄ܘ̣ܵܘ ܒܹܗ", "ܘܠܵܐ ܚܠܝܼܛ ܗ̄ܘ̣ܵܐ ܒܗܘܿܢ ܕܸܡ ܚܲܝ̈ܘܵܬܼܵܐ ܫܲܬܿܝܼ̈ܩܵܬܼܵܐ ܀", ":ܠܵܐ ܕܵܡܹ̇ܐ ܗ̄ܘ̣ܵܐ ܕܸܒܼܚܵܐ ܕܝܘܼܩܢܹܐ ܠܕܸܒܼܚܹ̈ܐ ܚܲܪ̈ܫܹܐ", "ܘܠܵܐ ܬܸܫܒܿܘܿܚܬܵܐ ܕܲܡܫܲܒܿܚܵܢܵܘ̈ܗܝ ܠܫܘܼܒܼܚܹܗ ܕܡܘܼܫܹܐ ܀", ":ܫܒܼܝܼܚ ܗ̄ܘ̣ܵܐ ܣܲܓܿܝܼ ܘܠܲܝܬܿ ܗ̄ܘ̣ܵܐ ܫܘܼܒܚܵܐ ܕܕܵܡܹ̇ܐ ܠܫܘܼܒܼܚܹܗ", "ܕܐܵܦ ܗܘ̤ ܫܘܼܒܼܚܹܗ ܕܗܲܝܟܲܠ ܩܘܼܕܼܫܵܐ ܦܟ݂ܲܗ ܒܲܚܙܵܬܹܗ ܀", ":ܒܗܲܝܟܲܠ ܩܘܼܕܼܫܵܐ ܨܵܪܘܼܗܝ ܥܝܼܪܹ̈ܐ ܠܲܨܠܸܡ ܩܘܼܫܬܵܐ", "ܘܐܲܝܟ ܕܲܠܡܲܠܟܵܐ ܩܥ̣ܵܘ ܠܹܗ ܫܘܼܒܼܚܵܐ ܒܹܝܬܼ ܡܲܠܟܿܘܼܬܹܗ ܀", ":ܒܗܸܕܼܪܵܐ ܕܫܘܼܒܼܚܵܐ ܕܲܡܫܲܒܿܚܵܢܵܘ̈ܗܝ ܬܗܲܪ ܒܲܪ ܐܵܡܘܿܨ", "ܘܲܗܘ̤ܵܐ ܒܥܲܝܢܵܘ̈ܗܝ ܥܲܠܡܵܐ ܘܫܘܼܒܼܚܹܗ ܐܲܝܟ ܠܵܐ ܡܸܕܹܿܡ ܀", ":ܐܵܦܠܵܐ ܕܐܝܼܬܼܵܘܗܝ ܚܲܫ̣ܒܹܿܗ ܠܥܵܠܡܵܐ ܒܦܸܚܡܵܐ ܕܫܘܼܒܼܚܹܗ", "ܘܕܲܐܲܝܟ ܗܵܟܲܢܵܐ ܗ̄ܝܼ ܐܲܝܟ ܕܐܸܬܼܪܲܥܝܼ ܘܛܵܒܼ ܡ̣ܢ ܗܵܟܲܢ ܀", ":ܘܐܲܝܟ ܕܲܒܼܥܵܠܡܵܐ ܐ̄ܚܪܹܢܵܐ ܣܒ݂ܲܪ ܗ̄ܘ̣ܵܐ ܢܒܼܝܼܵܐ ܕܐܝܼܬܼܵܘܗܝ", "ܘܩܵܡ̣ ܕܲܢܩܲܛܪܸܓܼ ܥܵܘ̣ܠܹܗ ܕܥܲܡܵܐ ܒܦܲܪܨܘܿܦ ܢܲܦܫܹܗ ܀", ":ܠܕܝܼܢܵܐ ܟܹܐܢܵܐ ܥܲܠ̣ ܥܲܡ ܢܲܦܫܹܗ ܚܠܵܦ ܟܠ ܒܲܪܢܵܫ", "ܘܲܚ̣ܙܵܐ ܕܲܚܒܼܝܼܫ ܟܠܹܗ ܟܝܵܢܵܐ ܬܚܹܝܬܼ ܚܵܘ̈ܒܵܬܼܵܐ ܀", ":ܘܵܝܵܐ ܪܲܟܸܿܒܼ ܒܩܵܠ ܦܸܬܼܓܼܵܡܵܘ̈ܗܝ ܐܲܝܟ ܐܘܿܠ̈ܝܵܬܼܵܐ", "ܘܒܲܟܿܝܼ ܐܸܢܘܿܢ ܠܚܲܫܲܝ̈ ܐ̄ܢܵܫܵܐ ܪܵܥܘܿܡ̇ܐܝܼܬܼ ܀", ":ܘܵܝܠܝܼ ܐܸܡ݂ܲܪ ܗܵܢܵܘ̇ ܕܹܝܢ ܘܵܝ ܠܲܟܼܝܵܢ ܐ̄ܢܵܫܵܐ", "ܕܚܲܒܼ݂ܫܹܗ ܥܵܘ̣ܠܵܐ ܒܒܹܝܬܼ ܐܲܣܝܼܪܹ̈ܐ ܕܡ̇ܝܘܼܿܬܼܬܼܵܐ ܀", ":ܕܵܘܹܐ ܗ̄ܘ̣ ܣܲܓܿܝܼ ܟܝܵܢ ܡ̇ܝܘܿܬܹ̈ܐ ܡ̣ܢ ܟܠ ܕܲܗܘ̤ܵܘ", "ܘܲܡܚܝܼܠ ܙܲܝܢܵܐ ܒܸܣܪܵܢܵܝܵܐ ܕܡܸܬܼܟܲܬܲܫܒܹܗ ܀", ":ܚܙ̣ܵܝܗܝ ܕܲܝܵܢ̇ܵܐ ܕܫܲܦܝܼܪ ܕܵܐܹ̇ܢ ܗܘ̤ ܠܲܩܢܘܿܡܹܗ", "ܘܚܵܣ̣ ܥܲܠ ܫܸܦܠܵܐ ܕܟܼܠܹܗ ܟܝܵܢܵܐ ܒܪ̈ܲܚܡܹܐ ܕܲܥܠܵܘܗܝ ܀", ":ܚ̣ܙܵܝܗܝ ܕܲܡܩܲܛܪܸܓܼ ܠܲܫܟܼܝܼܪ̈ܵܬܼܵܐ ܕܓܸܢܣܹܗ ܒܢܲܦܫܹܗ", "ܘܫܲܕܿܪܹܗ ܕܢܸܗܘܸܐ ܐ̄ܣܟܿܘܿܠܸܣܛܝܼܩܵܐ ܠܒܼܘܼܚܪܵܢ ܥܵܘ̣ܠܵܐ ܀", ":ܚܙ̣ܵܐ ܕܠܵܐ ܢܵܣܹ̇ܒܼ ܒܐܲܦܲܝ̈ ܢܲܦܫܹܗ ܠܡܸܒܼܣܲܪ ܥܵܘ̣ܠܵܗ", "ܘܫܲܓܼܪܹܗ ܒܪܘܼܚܵܐ ܕܲܢܕܲܟܸܿܐ ܒܹܗ ܥܵܘ̣ܠܹܗ ܕܥܲܡܵܐ ܀", "ܚܙ̣ܵܐ ܕܟܹܐܢܵܐܝܼܬܼ ܝܵ̇ܕܲܥ ܕܲܢܕܼܘܼܢ ܕܠܵܐ ܕܠܵܐ ܒܘܼܣܪܵܢܵܐ:", "ܘܝܲܗ̣̄ܒܼ ܠܹܗ ܫܲܒܼܛܵܐ ܕܲܢܒܼܝܼܘܼܬܼܵܐ ܕܢܸܪܕܹܿܐ ܠܒܼܝܼܫܹ̈ܐ ܀", ":ܐܲܝܟ ܕܲܒܼܟܼܘܼܪܵܐ ܒܩܵܝ̣ܗܝ ܠܲܫܪܵܪܵܐ ܕܗܲܝܡܵܢܘܼܬܹܗ", "ܘܥܲܒܼ݂ܕܹܿܗ ܠܦܘܼܡܹܗ ܒܘܼܕܵܩ ܐ̄ܪ̈ܵܙܹܐ ܕܲܣܬܼܝܼܪ̈ܵܬܼܵܐ ܀", ":ܒܩܵܠܵܐ ܐܲܫܡܲܥ ܠܵܐ ܩܢܸܐ ܨܹܝܕܼ ܒܲܪ ܒܲܝܬܹܿܗ", "ܕܡܸܬܼܚܲܫܲܒܼ ܗ̄ܘ̣ܵܘ ܕܡܲܢ̣ܘܼ ܫܵܘܹ̇ܐ ܕܢܲܟܼܪܸܙ ܡܸܠܵܘ̈ܗܝ ܀", ":ܠܡܲܢ ܐܹܫܲܕܲܪ ܘܡܲܢ̣ܘܼ ܢܹܐܙܲܠ ܩܥ̣ܵܐ ܓܸܠܝܵܢܵܐ", "ܘܦܲܢܝܼ ܟܹܐܢܵܐ ܕܐ̄ܢܵܐ ܐܵܙܹ̇ܠ ܐ̄ܢܵܐ ܚܘܼܒܵܢܵܐܝܼܬܼ ܀", ":ܠܡܲܢ ܟܲܝ ܫܲܐܸܠ ܝܵ̇ܕܲܥ ܟܠܵܐ ܐܲܝܟ ܠܵܐ ܝܵ̇ܕܲܥ", "ܕܗܵܐ ܝܵ̇ܕܲܥ ܗ̄ܘ̣ܵܐ ܕܡܲܢ̣ܘܼ ܥܵܗܹ̇ܢ ܠܣܵܥܘܿܪܘܼܬܹܗ ܀", ":ܫܲܐܸܠ ܕܢܸܫܡܲܥ ܡܸܫܬܲܕܲܪܵܢܵܐ ܚܦܝܼܛ ܪܸܥܝܵܢܵܐ", "ܘܢܸܓܼܒܸܿܐ ܗܘ̤ ܠܹܗ ܠܲܡܫܲܡܵܫܘܼ ܠܦܘܼܩܕܵܢ ܡ̇ܪܹܗ ܀", ":ܒܚܘܼܒܵܐ ܩܲܒܸܿܠ ܕܢܲܟܼܪܸܙ ܩܘܼܫܬܵܐ ܒܐܸܕܼܢܲܝ̈ ܥܲܛܠܹ̈ܐ", "ܘܲܒܼܨܸܒܼܝܵܢܹܗ ܓܒܼ݂ܵܐ ܠܹܗ ܥܲܡܠܵܐ ܚܠܵܦ ܚܲܛܝܹ̈ܐ ܀", ":ܐ̄ܢܵܐ ܐܵܙܹ̇ܠ ܐ̄ܢܵܐ ܥܢ̣ܵܐ ܠܓܸܠܝܵܢܵܐ ܕܡܲܠܸܠ ܥܲܡܹܗ", "ܘܲܡܬܲܪܓܸܿܡ ܐ̄ܢܵܐ ܫܪܵܪܵܐ ܕܲܫܡܵܟ ܕܠܵܐ ܐܲܚܦܝܝܼܬܼܵܐ ܀", ":ܐ̄ܢܵܐ ܡܲܟܼܪܸܙ ܐ̄ܢܵܐ ܚܹܝܠ ܐܝܼܬܼܘܼܬܼܵܟ ܒܹܝܬܼ ܐܲܪ̈ܥܵܢܹܐ", "ܘܲܡܒܲܛܸܠ ܐ̄ܢܵܐ ܫܸܡ ܐܲܠܵܗܹ̈ܐ ܕܥܸܒܼܕܲܬ̤ ܛܘܼܥܝܲܝ ܀", ":ܗܲܒܼ ܠܝܼ ܛܲܒܼܥܵܐ ܕܲܫܡܵܟ ܪܲܒܵܐ ܕܠܵܐ ܡܸܬܿܕܲܓܲܠ", "ܕܐܸܥܛܸܐ ܒܲܫܡܵܟ ܫܡܵܗܹ̈ܿܐ ܫܐܝܼܠܹ̈ܐ ܕܠܵܐ ܫܲܪܝܼܪܝܼܢ ܀", ":ܟܬܼܘܿܒܼ ܠܝܼ ܣܲܩܪܵܐ ܕܲܪܡ̇ܝ ܐܝܼܕܼܵܐ ܕܐܲܡܝܼܢܘܼܬܼܵܟ", "ܕܐܸܩܪܹܝܗ̇ ܩܕܼܵܡ ܟܠ ܘܢܸܕܲܥ ܟܠܢܵܫ ܕܕܝܼܠܵܟ ܗ̄ܘ̣ ܟܠ ܀", ":ܐܵܘܚܸܕܼ ܒܐܝܼܕܲܝ̈ ܫܲܒܼܛܵܐ ܦܫܝܼܛܵܐ ܕܪܘܼܚ ܨܸܒܼܝܵܢܵܟ", "ܕܐܹܩܲܦܲܚ ܒܹܗ ܦܬܲܟܼܪܹ̈ܐ ܚܲܪ̈ܫܹܐ ܕܪܲܟܸܿܒܼܘ ܫܹܐܕܹ̈ܐ ܀", ":ܐܘܿ ܠܲܢܒܼܝܼܵܐ ܫܒܼܝܼܚ ܒܲܢܒܼܝܼܝܹ̈ܐ ܟܡܵܐ ܐܸܬܿܟܲܝܲܒܼ", "ܕܢܸܛܥܲܢ ܝܘܼܩܪܵܐ ܕܟܼܵܪܘܿܙܘܼܬܼܵ ܕܐܸܬܼܓܲܥܠܲܬ̤ ܠܹܗ ܀", ":ܐܘܿ ܠܐܝܼܙ ܓܲܕܵܐ ܩܲܠܝܼܠ ܗܵܘܢܵܐ ܟܡܵܐ ܪܗܸܛ̣ ܗܵܘܢܹܗ", "ܕܥܲܕܼܠܵܐ ܢܚܸܙܘܿܩ ܡ̣ܛܵܐ ܨܸܒܼܝܵܢܹܗ ܠܐܲܝܟܵܐ ܕܫܲܠܚ̣ܘܼܗܝ ܀", ":ܐܘܿ ܠܚܲܙܵܝܵܐ ܕܫܲܦܝܼܪ̈ܵܬܼܵܐ ܟܡܵܐ ܚܵܪ̣ ܫܲܦܝܼܪ", "ܘܛܵܣ̣ ܪܸܥܝܵܢܹܗ ܥܲܠ ܓܸܠܝܵܢܵܐ ܕܪܵܡ ܡ̣ܢ ܚܲܝܠܹܗ ܀", ":ܐܘܿ ܠܲܬܼܪܝܼܨܵܐ ܟܡܵܐ ܝ̄ܕܲܥ ܕܲܢܕܼܘܼܢ ܦܵܪܘܿܫܵܐܝܼܬܼ", "ܕܚܵܪ̣ ܒܲܩܢܘܿܡܹܗ ܘܚܲܝܒܹܗ ܠܥܵܘ̣ܠܵܐ ܕܟܼܠܵܗ̇ ܬܹܒܹܝܠ ܀", ":ܬܵܘ ܢܸܩܒܿܘܿܥ ܠܲܢ ܢܝܼܫܵܐ ܕܕܼܵܡܹ̇ܐ ܠܲܕܼܒܲܪ ܐܵܡܘܿܨ", "ܘܢܸܚܢܸܐ ܠܩܘܼܒܼܠܹܗ ܒܝܲܕܼ ܩܘܼܛܪܵܓܼܵܐ ܕܲܫܟܼܝܼܪ݁ܵܬܲܢ ܀", ":ܬܵܘ ܢܸܬܿܬܲܢܲܚ ܥܲܠ ܣܲܢ̈ܝܵܬܲܢ ܒܕܼܘܼܡܝܵܐ ܕܝܼܠܹܗ", "ܘܲܢܕܼܘܼܢ ܥܵܘ̣ܠܲܢ ܥܲܕܼܠܵܐ ܢܕܼܘܼܢܲܢ ܕܝܼܢܵܐ ܥܬܼܝܼܕܼܵܐ ܀", ":ܢܵܘܕܹܿܐ ܕܲܚ̣ܛܲܝܢ ܐܲܝܟ ܕܐܵܘܕܿܝܼ ܗܘ̤ ܩܕܼܵܡ ܓܸܠܝܵܢܵܐ", "ܕܢܸܫܘܸܐ ܠܡܸܫܡܲܥ ܩܵܠ ܫܘܼܒܼܩܵܢܵܐ ܐܲܝܟ ܕܲܫܡܲܥ ܗܘ̤ ܀"], "lines": ["ܡܐܡܪܐ ܕܬܠܬܢ ܘܢܝܼܪ", "ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ ܐܹܫܲܥܝܵܐ", "ܘܠܵܚܹ̇ܡ ܠܩܘܼܕܵܫܥܹܕܿܬܵܐ", "ܥܘܼܢܵܝܵܐ", ":ܒܪܝܼܟܼܘ ܕܒܲܕܸܿܩ ܠܲܢ ܣܸܓܼܕܲܬܼܵܐ ܒܐܝܼܕܼܵܐ ܕܫܲܪܝܼܪ̈ܵܘܗܝ: ܐܲܚܲܝ̈", ":ܫܒܝܼܚ ܒܵܪܘܿܝܵܐ ܕܲܒܼܓܸܠܝܵܢܹܗ ܡ̇ܘܪܸܒܼ ܥܲܒܼܕܵܘ̈ܗܝ", "ܘܲܒܼܚܸܙܘܵܢܹ̈ܐ ܡܦܲܠܸܓܼ ܥܘܼܬܼܪܹܗ ܠܲܒܼܢܲܝ̈ ܒܲܝܬܹܿܗ ܀", ":ܫܘܹ̇ܐ ܠܫܘܼܒܼܚܵܐ ܕܟܲܕܼ ܠܵܐ ܚܲܣܝܼܪ ܡ̣ܢ ܬܸܫܒܿܘܿܚܬܵܐ", "ܝܵܗܹ̇ܒܼ ܫܘܼܒܼܚܹܗ ܠܲܡܫܲܒܿܚܵܢܵܘ̈ܗܝ ܕܲܢܫܲܒܿܚܘܼܢܵܝܗܝ ܀", ":ܒܹܗܘ̣ ܫܘܼܒܼܚܹܗ ܘܠܵܐ ܡܸܬܿܬܵܘܣܲܦ ܫܘܼܒܼܚܵܐ ܠܫܘܼܒܼܚܵܐ", "ܘܐܸܢ ܡܸܫܬܿܒܲܚ ܠܲܡܫܲܒܿܚܵܢܵܘ̈ܗܝ ܡ̇ܘܪܸܒܼ ܫܘܼܒܼܚܹܗ ܀", ":ܫܘܼܒܼܚܵܐ ܗ̄ܘ̣ ܟܠܹܗ ܘܡ̣ܢ ܬܸܫܒܿܘܿܚܬܹܿܗ ܡܠܹܝܢ ܬܘܼܩܵܢܵܘ̈ܗܝ", "ܘܠܵܐ ܚܲܣܝܼܪܵܐ ܗ̄ܘ̣ ܘܡ̣ܢ ܡ̇ܘܗܲܒܼܬܹܗ ܡܦܲܪܢܸܣ ܟܠܵܐ ܀", ":ܕܠܵܐ ܪܘܼܟܵܒܼܵܐ ܗ̄ܘ̣ ܘܲܒܼܕܸܡ̈ܘܵܬܼܵܐ ܡܥܵܕܼ ܡܸܬܼܚܵܘܸܐ", "ܕܠܵܐ ܒܲܪ̄̇ܒܼ ܩܵܠܵܐ ܗ̄ܘ̣ ܘܲܒܼܩܵܠ ܪܸ̈ܓܼܫܹܐ ܡܲܫܡܲܥ ܩܵܠܹܗ ܀", ":ܒܟܼܠ ܐܸܣܟܹܿܡܝܼ̈ܢ ܡܚܵܘܸܐ ܝܵܬܹܗ ܠܲܥܒܼܵܕܼ̇ ܐܝܼܕܵܘ̈ܗܝ", "ܘܲܒܼܟܼܠ ܕܸܡ̈ܘܵܢ ܨܵܐܲܪ ܐ̄ܪ̈ܵܙܵܘܗܝ ܩܕܼܵܡ ܚܲܘܵܝܹ̈ܐ ܀", ":ܪܲܒܿܘܼܬܼ ܚܘܼܒܹܿܗ ܡܚܵܘܸܐ ܒܚܸܙܘ̤ܵܐ ܕܕܸܡ̈ܘܵܢ ܕܸܡ̈ܘܵܢ", "ܕܲܒܼܠ̈ܠܵܬܼܵܐ ܢܓܲܪܸܓܼ ܐ̄ܢܵܫܵܐ ܠܡܸܩܪܲܒܼ ܨܨܹܐܕܼܵܘܗܝ ܀", ":ܚܵܘܝܼ ܠܐܵܕܼܵܡ ܚܙܵܬܼܵܐ ܕܕܼܵܡܝܵܐ ܠܪܸ̈ܓܼܫܲܝ ܦܲܓܼܪܹܗ", "ܘܐܲܝܟ ܕܲܠܫܲܒܼܪܵܐ ܩ̣ܪܵܝܗܝ ܕܲܢܢܲܟܸܿܦ ܓܲܠܝܼܘܼܬܼ ܦܲܓܼܪܹܗ ܀", ":ܡܲܠܸܠ ܥܲܡ ܢܘܿܚ ܒܝܲܕܼ ܒܲܪ̄ܬܼ ܩܵܠܵܐ ܓܘܼܫܡܵܢܵܝܬܵܐ", "ܘܐܲܠܦܹܗ ܕܢܸܬܿܒܸܿܕܼ ܒܹܝܬܼ ܦܘܼܨܵܝܵܐ ܠܹܗ ܘܲܠܟܼܠܵܐ ܀", ":ܩ̣ܪܵܐ ܠܐܲܒܼܪܵܗܵܡ ܘܬܲܪܓܸܿܡ ܥܲܡܹܗ ܐܲܝܟ ܠܸܫܵܢܹܗ", "ܘܛܲܒܼ݂ܥܹܗ ܒܲܫܡܹܗ ܕܢܸܗܘܘܿܢ ܝܲܠܕܵܘ̈ܗܝ ܩܵܪܹܝܢ ܒܲܫܡܹܗ ܀", ":ܐܵܘܚܸܕܼ ܚܲܝܠܹܗ ܒܐܝܼܕܲܝ̈ ܝܲܥܩܘܿܒܼ ܒܐܸܣܛܹܿܝܡ ܓܲܒܼܪܵܐ", "ܘܚܵܘܝܹܗ ܠܡܹܐܚܲܕܼ ܕܲܪܵܐ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ ܀", ":ܠܥܸ݂ܙ ܥܲܡ ܝܵܘܣܸܦ ܠܸܥܙܵܐ ܕܕܼܵܡܹ̇ܐ ܠܕܼܵܐ ܓܸܒܼܛܵܝܹ̈ܐ", "ܘܝܲܗ̣̄ܒܼ ܒܹܗ ܚܲܝܠܵܐ ܠܡܸܣܬܲܟܵܠܘܼ ܒܲܣܬܼܝܼܪ̈ܵܬܼܵܐ ܀", ":ܓܠ̣ܵܐ ܪܲܒܿܘܼܬܹܗ ܥܲܠ ܛܘܼܪ ܣܝܼܢܲܝ ܠܥܹܝܢ ܒܲܪ ܥܲܡܪܲܡ", "ܘܲܡ̣ܠܵܝܗܝ ܪܘܼܚܵܐ ܠܡܸܫܬܲܥܵܝܘܼ ܥܲܠ ܬܘܼܩܵܢܵܘ̈ܗܝ ܀", ":ܨܵܪ ܬܲܚܘܼܝܼܬܼܵܐ ܕܒܲܣܝܼܡܘܼܬܹܗ ܩܕܼܵܡ ܐܹܠܝܼܵܐ", "ܕܢܸܗܘܸܐ ܝܵ̇ܕܲܥ ܠܲܡܕܲܡ̇ܝܘܼ ܒܢܝܼܫܵܐ ܕܪ̈ܲܚܡܵܘܗܝ ܀", ":ܠܒܸܫ̣ ܐܵܦ ܗܵܫܵܐ ܐ̄ܣܟܹܿܡܵܐ ܦܲܐܝܵܐ ܘܩܵܡ̣ ܒܹܝܬܼ ܩܘܼܕܼܫܵܐ", "ܕܢܸܓܼܠܸܐ ܠܐ̄̈ܢܵܫܵܐ ܪܲܒܿܘܼܬܼ ܫܘܼܒܼܚܹܗ ܕܠܵܐ ܡܸܬܿܕܲܪܟܵܐ ܀", ":ܒܫܘܼܒܼܚܵܐ ܪܲܒܵܐ ܨܒܼܵܐ ܕܲܢܚܵܘܸܐ ܢܦܲܫܹܐ ܠܐ̄ܢܵܫܵܐ", "ܘܲܩ̣ܪܸܒܼ ܨܹܐܕܼܵܘܗܝ ܚܲܕܼ ܒܲܪܢܵܫܵܐ ܕܢܸܬܼܒܲܩܸܐ ܒܹܗ ܀", ":ܠܥܹܝܢ ܐܹܫܲܥܝܵܐ ܓܠ̣ܵܐ ܪܲܒܿܘܼܬܹܗ ܒܗܲܝܟܲܠ ܩܘܼܕܼܫܵܐ", "ܘܐܲܩܝܼܡ ܣܸܕܼܪܹ̈ܐ ܕܲܡܫܲܝܵܢܹ̈ܐ ܕܲܢܩܲܕܿܫܘܼܢܵܝܗܝ ܀", ":ܙܵܚ ܡ̣ܢ ܪܵܘܡ̇ܐ ܘܲܫܪ̣ܵܐ ܒܥܘܼܡܩܵܐ ܠܵܘ ܒܲܟܼܝܵܢܵܐ", "ܘܩܵܡ̣ ܥܲܠ ܐܲܪܥܵܐ ܠܵܘ ܒܲܫܪܵܪܵܐ ܐܸܠܵܐ ܒܲܫܡܵܐ ܀", ":ܟܲܢܸܫ ܠܥܝܼܪܹ̈ܐ ܩ̣ܪܵܐ ܠܡܲܠܲܐܟܹ̈ܐ ܪܡ݂ܲܙ ܠܲܟܼܪ̈ܘܿܒܹܐ", "ܘܐܲܒܸܿܫ ܐܸܢܘܿܢ ܚܙܵܬܼܵܐ ܕܡܲܠܝܵܐ ܬܲܗܪܵܐ ܥܦܝܼܦܵܐ ܀", ":ܦܪ݂ܲܚܵܢܹ̈ܐ ܘܛܵܣܘ ܢܘܼܪ̈ܵܢܹܐ ܪܗܸܛܘ̣ ܩܲܠܝܼܠܹ̈ܐ", "ܘܲܣܒ݂ܲܪܘ ܕܡ̣ܛܵܐ ܘܩܲܕܸܿܡ ܐܸܢܘܿܢ ܪܸܡܙܹܗ ܠܐܲܪܥܵܐ ܀", ":ܩܥ̣ܵܘ ܫܝܼܦܘܿܪܹ̈ܐ ܛܲܟܸܿܣܘ ܣܸܕܼܪܹ̈ܐ ܣܕܲܪܘ ܠܓܸܝܘܿܢܹ̈ܐ", "ܘܲܚܠܵܦ ܙܲܝܢܵܐ ܠܒܸܫ̣ܘ ܚܹܝܠ ܪܘܼܚܵܐ ܠܡܸܬܼܚܲܝܵܠܘܼ ܀", ":ܚܙ̣ܵܩܘ ܪܵܕܹܝܢ ܒܐܲܦܲܝ̈ ܪܵܘܡ̇ܐ ܕܠܵܐ ܗܲܠ̈ܟܼܵܬܼܵܐ", "ܘܚܹܝܠ ܐܝܼܬܼܘܼܬܼܵܐ ܒܹܝܬܼ ܣܸܕܼܪ̈ܲܝܗܘܿܢ ܕܠܵܐ ܫܘܼܢܵܝܵܐ ܀", ":ܚܙ̣ܵܩ ܚܹܝܠ ܡܲܠܟܵܐ ܥܲܡ ܫܘܼܠܛܵܢܵܐ ܕܲܡܠܸܟ ܡܲܠ̈ܟܹܿܐ", "ܘܠܵܐ ܐܸܬܼܝܲܥܲܬ̤ ܐܘܼܪܚܵܐ ܒܐܵܐܲܪ ܬܚܹܝܬܼ ܪܸ̈ܓܼܠܲܝܗܘܿܢ ܀", ":ܢܚܸ̣ܬܼ ܦܘܼܩܕܵܢܵܐ ܕܚܲܝܠܵܐ ܟܲܣܝܵܐ ܘܚܲܝ̈ܠܵܘܵܬܼܵܐ", "ܘܠܵܐ ܐ̄ܢܵܫ ܐܲܪܓܸܿܫ ܒܩܵܠ ܡܲܚܲܬܿܬܹܗ ܐܸܠܵܐ ܐܸܢ ܚܲܕܼ ܀", ":ܚܲܕܼ ܒܲܪܢܵܫܵܐ ܡ̣ܢ ܐ̄ܢܵܫܘܼܬܼܵܐ ܚܙ̣ܵܘ ܠܲܦܠܲܓܹܿܗ", "ܘܩܵܡ̣ ܘܐܸܬܼܒܲܩܝܼ ܒܪܲܒܿܘܼܬܼ ܚܲܝܠܹܗ ܘܲܒܼܫܲܡܫܵܘ̈ܗܝ ܀", ":ܚܲܕܼ ܒܲܪܢܵܫܵܐ ܚܙ̣ܵܗ̇ ܠܲܚܙܵܬܹܗ ܠܵܘ ܒܲܚܙܵܬܼܵܐ", "ܐܸܠܵܐ ܒܗܵܘܢܵܐ ܐܲܟܼܡܵܐ ܕܲܡܨܸܐ ܥܒܼܝܼܕܼܵܐ ܠܡܸܚܙܵܐ ܀", ":ܒܗܵܘܢܵܐ ܟܲܣܝܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ", "ܘܲܒܼܪܥܝܵܢܵܐ ܥܲܠ̣ ܥܲܡ ܥܝܼܪܹ̈ܐ ܠܗܲܝܟܲܠ ܩܘܼܕܼܫܵܐ ܀", ":ܠܗܲܝܟܲܠ ܩܘܼܕܼܫܵܐ ܥܲܠ̣ ܦܘܼܩܕܼܵܢܵܐ ܕܫܲܠܝܼܛ ܥܲܠ ܟܠ", "ܘܩܵܡ̣ܘ ܫܲܡܵܫܵܘ̈ܗܝ ܕܲܢܫܲܡܫܘܼܢܵܝܗܝ ܩܲܕܿܝܼܫܵܐܝܼܬܼ ܀", ":ܬܪܘܿܢܘܿܣ ܕܫܘܼܒܼܚܵܐ ܨܲܒܸܿܬܼܘ. ܣܵܡ̣ܘ ܠܹܗ ܐܲܝܟ ܕܲܠܡܲܠܟܵܐ", "ܘܐܲܣܡܝܼܘ ܘܹܐܠܵܐ ܢܘܼܪܵܢܵܝܬܼܵܐ ܒܹܝܬܼ ܠܹܗ ܘܲܠܗܘܿܢ ܀", ":ܘܹܐܠܵܐ ܕܫܘܼܒܼܚܵܐ ܦܪܲܣܘ ܫܲܡܫܹ̈ܐ ܩܕܵܪܡ ܥܲܝܢܲܝ̈ܗܘܿܢ", "ܕܠܵܐ ܢܸܬܼܒܲܩܘܿܢ ܒܦܲܪܨܘܿܦ ܡܲܠܟܵܐ ܕܲܫܪܸܐ ܒܫܘܼܒܼܚܵܐ ܀", ":ܓܸܦܹ̈ܐ ܕܲܒܼܗܘܿܢ ܗܘ̤ܵܘ ܬܲܟܼܣܝܼܬܼܵܐ ܠܲܩܢܘܿܡܲܝ̈ܗܘܿܢ", "ܘܟܲܣܝܼܘ ܪܸ̈ܓܼܫܹܐ ܕܲܩܢ̣ܵܘ ܡܸܢܫܹܠܝ ܕܠܵܐ ܒܲܥܝܵܕܼܵܐ ܀", ":ܪܸܓܼܫܹܐ ܚܵܘܝܼܘ ܠܵܐ ܓܘܼܫܡܵܢܹ̈ܐ ܠܥܹܝܢ ܓܘܼܫܡܵܢܵܐ", "ܘܣܲܬܿܪܘ ܐܸܢܘܿܢ ܡ̣ܢ ܬܸܫܒܿܘܿܚܬܵܐ ܕܪܲܒܿܘܼܬܼ ܚܸܙܘܵܐ ܀", ":ܐܲܝܟ ܣܘܼܕܼܵܪܹ̈ܐ ܟܪ̣ܵܟܼܘ ܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ", "ܕܠܵܐ ܢܸܣܬܿܝ̈ܛܵܢ ܡ̣ܢ ܓܵܘܙܲܠܬܵܐ ܕܗܸܕܼܪܹܗ ܕܚܸܘܙܵܐ ܀", ":ܚܙܵܬܼܵܐ ܕܗܸܕܼܪܵܐ ܡܸܬܼܚܲܙܝܵܐ ܗ̄ܘ̣ܵܬܼ ܩܕܼܵܡ ܥܲܝܢܲܝ̈ܗܘܿܢ", "ܘܕܲܚܝܼܠܝܼܢ ܗ̄ܘ̣ܵܘ ܕܲܢܚܘܼܪܘܼܢ ܒܵܗ̇ ܒܲܡܠܸܐ ܥܲܝܢܹ̈ܐ ܀", ":ܕܚܝܼܠܵܐ ܗ̄ܘ̣ܵܬܼ ܛܵܒܼ ܘܠܲܝܬܿ ܬܘܼܒܼ ܡܸܕܲܡ ܕܲܕܼܚܝܼܠ ܡܸܢܵܗ̇", "ܘܲܪܚܝܼܡܵܐ ܗ̄ܘ̣ܵܬܼ ܘܣܵܗܹ̇ܕܼ ܩܵܠܵܐ ܕܩܘܼܕܵܫܲܝ̈ܗܘܿܢ ܀", ":ܓܸܦܹ̈ܐ ܗܘ̤ܵܘ ܠܗܘܿܢ ܐܲܝܟ ܡܸܨܥܵܝܹ̈ܐ ܒܹܝܬܼ ܠܹܗ ܘܲܠܗܘܿܢ", "ܒܗܘܿܢ ܩܲܪܸܒܼܘ ܠܹܗ ܕܵܫܢܹ̈ܐ ܕܩܘܼܕܼܫܵܐ ܕܪܸ̈ܥܝܵܢܲܝܗܘܿܢ ܀", ":ܫܬܵܐ ܓܸܦܹ̈ܐ ܐܵܘܥܝܼܘ ܡܸܢܫܹܠܝ ܕܠܵܐ ܪܘܼܟܵܒܼܵܐ", "ܘܦܲܠܸܓܼܘ ܐܸܢܘܿܢ ܠܲܡ̈ܢܵܘܵܬܼܵܐ ܕܐܸܣܟܹܿܡܲܝ̈ܗܘܿܢ ܀", ":ܒܲܬܼܪܹܝܢ ܟܲܣܝܼܘ ܦܲܪ̈ܨܘܿܦܲܝܗܘܿܢ ܕܠܵܐ ܨܘܼܪ̈ܵܬܼܵܐ", "ܘܒܲܬܼܪܹܝܢ ܣܲܬܼܪܘ ܪܸ̈ܓܼܠܹܐ ܕܲܒܼܗܘܿܢ ܟܲܕܼ ܠܲܝܬܿ ܐܸܢܹܝܢ ܀", ":ܒܲܬܼܪܹܝܢ ܐܲܪܝܼܡܘ ܓܸܦܹ̈ܐ ܠܡܸܦܪܲܚ ܩܲܠܝܼܠܵܐܝܼܬܼ", "ܘܫܲܪܝܼܘ ܩܵܥܹ̇ܝܢ ܩܲܕܿܝܝܼܫܵܐܝܼܬܼ ܩܵܠܹ̈ܐ ܕܩܘܼܕܼܫܵܐ ܀", ":ܩܲܕܿܝܼܫ ܩܲܕܿܝܼܫ ܩܲܕܝܼܫ ܡ̇ܪܝܵܐ ܩܥ̣ܵܘ ܣܸܕܼܪ̈ܲܝܗܘܿܢ", "ܘܙܵܥ ܫܲܬܼܐܸܣܹ̈ܐ ܕܗܲܝܟܲܠ ܩܘܼܕܼܫܵܐ ܒܩܘܼܕܵܫܲܝ̈ܗܘܿܢ ܀", ":ܬܠܵܬܼܵܐ ܩܘܼܕܼܫܹ̈ܐ ܩܥ̣ܵܘ ܫܲܘܝܵܐܝܼܬܼ ܚܲܕܼ ܫܘܼܠܛܵܢܵܐ", "ܘܒܲܬܼܠܵܬܲܝ̈ܗܘܿܢ ܚܕܼܵܐ ܡ̇ܪܘܼܬܼܵܐ ܕܥܲܠ ܟܠ ܚܵܘܝܼܘ ܀", ":ܡ̇ܪܝܵܐ ܨܒܼܵܐܘܼܬܼ ܩ̣ܪܵܘ ܠܲܟܼܝܵܢܵܐ ܐܲܚܝܼܕܼ ܟܠܵܐ", "ܘܐܲܟܸܿܢ ܒܲܕܸܿܩܘ ܕܲܬܼܠܝܼܬܼܵܐܝܼܬܼ ܩܥܸܐܐ ܐܝܼܬܼܘܼܬܼܵܐ ܀", ":ܬܠܝܼܬܼܵܝܘܼܬܼܵܐ ܐܲܟܼܪܸܙܘ ܒܐܲܪܥܵܐ ܒܩܘܼܕܵܫܲܝ̈ܗܘܿܢ", "ܘܲܠܦܘܼܬܼ ܛܲܟܼܣܵܐ ܦܪܲܥ̣ܘ ܬܵܘܕܿܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ ܀", ":ܬܠܵܬܼ ܙܲܒܼ̈ܢܵܬܼܵܐ ܬܢܵܘ̣ ܬܸܫܒܿܘܿܚܬܼܵܐ ܒܩܵܠܵܐ ܕܲܦܠܸܐ", "ܘܲܕܼܪܲܫܘ̣ ܐܘܼܪܚܵܐ ܠܐ̄ܢܵܫܵܐ ܠܡܸܩܪܵܐ ܬܠܵܬܼܵܐ ܫܡܵܗܹ̈ܐ ܀", ":ܬܠܵܬܼܵܐ ܫܡܵܘ̈ܗܹܐ ܟܣܹܝܢ ܗ̄ܘ̣ܵܘ ܒܲܫܡܵܐ ܕܗܵܘ̇ ܩܘܼܕܵܫܵܐ", "ܘܩܲܕܸܿܡܘ ܥܝܼܪܹ̈ܐ ܘܒܲܕܸܿܩܘ ܐܸܢܘܿܢ ܒܩܘܼܕܵܫܲܝ̈ܗܘܿܢ ܀", ":ܘܐܸܠܵܐ ܡ̇ܢܲܐ ܗ̄ܝܼ ܕܲܬܼܠܵܬܼ ܙܲܒܼܢܝܼ̈ܢ ܩܲܕܸܫܘ ܒܲܠܚܘܿܕܼ", "ܘܠܵܐ ܬܘܼܒܼ ܐܵܘܣܸܦ ܘܠܵܐ ܬܘܼܒܼ ܒܲܨܲܪܘ ܡ̣ܢ ܡܸܢܝܵܢܵܐ ܀", ":ܐܸܢ ܦܵܠ̇ܚܘܼܬܼܗܘܿܢ ܩܲܕܿܝܼܫܘܼܬܼܵܐ ܗ̄ܝܼ ܐܲܡܝܼܢܵܐܝܼܬܼ", "ܠܡܵܐ ܠܵܐ ܩܲܕܹܿܫܘ ܕܠܵܐ ܣܲܒܼܥܘܼܬܼܵܐ ܐܲܝܟ ܕܲܡܥܵܕܼܝܼܢ ܀", ":ܕܠܵܐ ܡܸܢܝܵܢܵܐ ܚܲܝܵܒܼܝܼܢ ܗ̄ܘ̣ܵܘ ܠܵܡܩܲܕܵܫܘܼ", "ܘܡܵܢܵܐ ܗ̄ܝܼ ܥܸܠܬܼܵܐ ܕܐܲܗܡܝܼܘ ܘܲܫܬܸܩܘ̣ ܡ̣ܢ ܕܲܠܡܸܦܪܲܥ ܀", ":ܐܵܠܹܦ ܐܲܠܦܝܼ̈ܢ ܘܪܸܒܿܘܿ ܪܸ̈ܒܿܘܵܢ ܐܸܠܘܼ ܫܲܒܲܚܘ", "ܙܥܘܿܪ ܗ̄ܘ̣ܵܐ ܫܘܼܒܼܚܵܐ ܠܗܵܝ̄̇ ܬܸܫܒܿܘܿܚܬܵܐ ܕܡܸܫܬܲܒܿܚܵܐ ܗ̄ܘ̣ܵܬܼ ܀", ":ܫܡܲܝܵܐ ܘܐܲܪܥܵܐ ܐܸܠܘܼ ܝܲܒܸܿܒܼܘ ܥܲܡ ܟܸܢܫܲܝ̈ܗܘܿܢ", "ܠܵܐ ܣܵܦ̇ܩܝܼܢ ܗ̄ܘ̣ܵܘ ܠܲܡܫܲܒܵܚܘܼ ܐܲܟܼܡܵܐ ܕܲܦܠܸܐ ܀", ":ܒܪܝܼܬܼܵܐ ܟܠܵܗ̇ ܬܸܠܘܼ ܩܵܡܲܬ̤ ܥܲܡ ܓܘܼܕܲܝ̈ܗܘܿܢ", "ܒܨܝܼܪܵܐ ܗ̄ܘ̣ܵܬܼ ܛܵܒܼ ܡ̣ܢ ܕܲܠܡܸܦܪܲ ܕܵܫܢܹ̈ܐ ܕܫܘܼܒܼܚܵܐ ܀", ":ܕܠܵܐ ܡܘܼܫ̈ܚܵܬܼܵܐ ܪܲܒܿ ܒܵܪܘܿܝܵܐ ܡ̣ܢ ܒܸܪ̈ܝܵܬܼܵܐ", "ܘܲܕܼܠܵܐ ܟܲܝܠܵܐ ܒܨܝܼܪ̈ܵܢ ܗܸܢܹܝܢ ܡ̣ܢ ܪܲܒܿܘܼܬܹܗ ܀", ":ܘܐܸܢ ܗܵܟܲܢܵܐ ܗ̄ܝܼ ܐܲܝܟ ܡ̇ܐ ܕܣܵܗ̇ܕܿܝܼܡ ܫܘܼܚܠܵܦܲܝ̈ܗܘܿܢ", "ܠܡܵܢܵܐ ܣܲܝܟܲܘܼܗܝ ܥܝܼܪܹ̈ܐ ܠܩܘܼܕܼܫܵܐ ܒܲܬܼܠܵܬܼ ܙܲܒܼܢܝܼ̈ܢ ܀", ":ܠܵܐ ܗ̄ܘ̣ܵܐ ܡܸܫܬܲܩ ܫܬܸܩܘ̣ ܪ̈ܘܼܚܵܢܹܐ ܡ̣ܢ ܬܸܫܒܿܘܿܚܬܼܵܐ", "ܘܠܵܘ ܦܘܼܪܥܵܢܵܐ ܕܚܲܝܵܒܼܝܼܢ ܗ̄ܘ̣ܵܘ ܛܠܲܡ̣ܘ ܐܵܘ ܛܵܠ̇ܡܝܼܢ ܀", ":ܛܲܟܼܣܵܐ ܪܲܒܵܐ ܚܵܘܝܘܼ ܒܐܲܪܪܥܵܐ ܒܩܘܼܕܵܫܫܲܝ̈ܗܘܿܢ", "ܕܲܟܼܝܵܢ ܟܲܣܝܵܐ ܬܠܵܬܼܵܐ ܒܢܘܿܡܝܼ̈ܢ ܟܣܹܝܢ ܒܐܝܼܬܼܘܼܬܹܗ ܀", ":ܚܕܼܵܐ ܐܝܼܬܼܘܼܬܼܵܐ ܝ̄ܠܸܦ̣ܘ ܟܲܕܼ ܬܸܩܢܲܬ̤ ܒܪܝܼܬܼܵܐ ܒܪܵܫܝܼܬܼ", "ܘܒܼܵܬܲܪ ܙܲܒܼܢܵܐ ܩܢ̣ܵܘ ܒܼܘܼܝܵܢܵܐ ܕܒܼܘܼܕܵܩ ܩܢܘܿܡܹ̈ܐ ܀", ":ܐ̄ܪܵܙܵܐ ܟܲܣܝܵܐ ܓܠ̣ܵܐ ܠܗܘܿܢ ܟܲܣܝܵܐ ܠܵܐ ܗ̄ܘ̣ܵܐ ܒܓܸܠܝܵܐ", "ܐܸܠܵܐ ܕܢܸܗܘܘܿܢ ܒܵܥܹ̇ܝܢ ܟܠܢܵܫ ܒܥܵܬܹܗ ܕܐ̄ܪܵܙܵܐ ܀", ":ܐ̄ܪܵܙܵܢܵܐܝܼܬܼ ܬܢܵܘ̣ ܬܸܫܒܿܘܿܚܬܼܵܐ ܬܠܵܬܼ ܘܲܒܼ̈ܢܵܬܼܵܐ", "ܘܠܵܐ ܐܸܣܬܲܟܲܠܘ ܒܚܲܝܠܵܐ ܕܲܟܼܣܸܐ ܒܓܼܵܘ ܡܸܠܲܝ̈ܗܘܿܢ ܀", ":ܡܸܠܹ̈ܐ ܡܲܠܸܠܘ ܘܲܒܼܣܘܼܟܵܠܗܹܝܢ ܠܵܐ ܐܸܬܼܒܲܝܲܢܘ", "ܩܘܼܕܼܫܐ ܩܲܕܸܿܫܘ ܘܡ̇ܢܲܐ ܗ̄ܝܼ ܥܸܠܬܹܗ ܠܵܐ ܣܦܲܩ̣ܘ ܐܲܕܼܪܸܟܼܘ ܀", ":ܐܘܼ ܪܚܵܐ ܕܫܲܝܢܵܐ ܕܪܲܫ̣ܘ ܠܲܒܼܪܝܼܬܼܵܐ ܠܘܵܬܼ ܒܵܪܘܿܝܵܐ", "ܕܬܸܪܕܹܿܐ ܫܲܦܝܼܪ ܠܘܲܥܕܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ ܀", ":ܩܘܼܕܼܫܹ̈ܐ ܠܬܵܬܬܼܵܐ ܛܲܟܸܿܣܘ ܣܡ̣ܘ ܒܵܗ̇ ܒܲܕܼܡܘܼܬܼ ܡܝܼ̈ܠܹܐ", "ܕܠܵܐ ܢܸܬܿܕܵܘܲܕܼ ܐܲܝܢܵܐ ܕܪܵܕܹܐ ܒܩܘܼܕܵܫܲܝ̈ܗܘܿܢ ܀", "ܩܲܕܝܼܫ ܡ̇ܪܝܵܐ ܩ̣ܥܵܘ ܥܲܠ ܐܲܪܥܵܐ ܘܙܵܥܲܬ̤ ܐܲܪܥܵܐ:", "ܘܐܲܠܦܘܼܗ̇ ܛܲܟܼܣܵܐ ܕܚܹܝܠ ܐܝܼܬܼܘܼܬܼܵܐ ܕܠܵܐ ܡܸܣܬܲܝܲܟ ܀", ":ܚܹܝܠ ܐܝܼܬܼܘܼܬܼܵܐ ܐܲܠܸܦܘ ܐܸܢܘܿܢ ܠܲܡܩܲܕܵܫܘܼ", "ܘܗܸܢܘ̣ܿܢ ܐܲܠܸܦܘ ܒܝܲܕܼ ܐܹܫܲܥܝܵܐ ܬܲܗܪܵܐ ܪܲܒܵܐ ܀", ":ܬܲܗܪܵܐ ܪܲܒܵܐ ܚܙ̣ܵܐ ܒܲܪ ܐܵܡܘܿܨ ܒܲܫܡܲܝܵܢܹ̈ܐ", "ܕܲܟܼܡܵܐܬ ܫܒܼܝܼܚܝܼܢ ܘܲܟܼܡܵܐ ܪܗܝܼܒܼܝܼܢ ܠܲܡܩܵܕܵܫܘܼ ܀", ":ܒܬܲܗܪܵܐ ܕܲܒܼܗܘܿܢ ܬܗܲܪܘ ܚܘܼܫܵܒܼܵܘ̈ܗܝ ܕܒܲܪ ܥܸܒܼܪ̈ܵܝܹܐ", "ܘܟܲܢܸܫ ܗܵܘܢܹܗ ܡ̣ܢ ܟܠ ܕܘܼܟܵܐ ܠܘܲܥܕܹܿܗ ܕܚܸܙܘܵܐ ܀", ":ܒܬܲܗܪܹܗ ܕܚܸܙܘܵܐ ܘܲܕܼܫܲܡܵܫܵܘ̈ܗܝ ܬܗܲܪ ܚܲܙܵܝܵܐ", "ܕܲܟܼܡܵܐ ܕܚܸܠܘ̣ ܗ̄ܘ̣ܵܐ ܡ̣ܢ ܓܸܠܝܵܢܵܐ ܕܡܲܠܸܠ ܥܲܡܹܗ ܀", ":ܒܩܸܢܛܵܐ ܕܲܒܼܗܘܿܢ ܬܗܲܪ ܗ̄ܘ̣ܵܐ ܣܲܓܼܝܼ ܛܵܒܼ ܡ̣ܢ ܢܲܦܫܹܗ", "ܕܟܲܕ ܪܘܼܚ ܐܸܢܘܿܢ ܕܚܸܠܘ̣ ܡ̣ܢ ܚܸܙܘܵܐ ܪܘܼܚܵܢܵܝܵܐ ܀", ":ܡܲܢ ܟܲܝ ܐܲܙܝܼܥ ܠܩܲܢ̈ܝܲܝ ܚܲܝܠܵܐ ܡܸܬܿܕܲܡܲܪ ܗ̄ܘ̣ܵܐ", "ܘܡ̣ܢ ܡܲܢ ܛܲܫܝܼܘ ܦܲܪ̈ܨܘܿܦܲܝܗܘܿܢ ܗܕܼܝܼܪ̈ܲܝ ܐܲܦܹ̈ܐ ܀", ":ܡܲܢ ܟܲܝ ܟܲܢܸܫ ܘܐܲܩܝܼܡ ܐܸܢܘܿܢ ܓܘܼܕܼܝܼ̈ܢ ܓܘܼܕܿܝܼ̈ܢ", "ܘܐܲܪܡܝܼ ܥܠܲܝܗܘܿܢ ܢܝܼܪܵܐ ܘܩܸܢܛܵܐ ܘܗܵܐ ܡܸܬܼܒܲܠܗܹܝܢ ܀", ":ܠܡܲܢ ܟܲܝ ܩܵܥܹ̇ܢ ܩܵܠܹ̈ܐ ܕܩܘܼܕܼܫܵܐ ܟܲܕܼ ܕܲܚܝܼܠܝܼܢ", "ܘܥܲܠ ܡ̇ܢ ܠܵܐ ܡܨܸܝܢ ܠܡܸܬܼܠܵܐ ܚܝܵܪܗܘܿܢ ܠܘܲܥܕܹܿܗ ܕܚܸܙܘܵܐ ܀", ":ܠܡܵܢܵܐ ܡܣܲܬܿܪܝܼܢ ܩܲܪ̈ܨܘܿܦܲܝܗܘܿܢ ܒܓܼܵܘ ܓܸܦܲܝ̈ܗܘܿܢ", "ܘܥܲܠ ܡ̇ܢ ܩܵܥܹ̇ܝܢ ܬܠܵܬܼܵܐ ܩܵܠܝܼ̈ܢ ܘܠܵܐ ܬܘܼܒܼ ܬܵܢܹ̇ܝܢ ܀", ":ܒܹܝܬܼ ܦܘܼܠ̈ܓܹܐ ܩܵܡ̣ ܗ̄ܘ̣ܵܐ ܢܒܼܝܼܵܐ ܥܲܠ ܡ̇ܐ ܕܵܚܙ̣ܵܐ", "ܕܬܲܗܪܹܗ ܕܚܸܘܙܵܐ ܥܵܒܹ̇ܕܼ ܗ̄ܘ̣ܵܐ ܠܹܗ ܠܡܸܬܼܦܲܠܵܓܼܘܼ ܀", ":ܐܵܪܵܐ ܐܝܼܬܼܵܘܗܝ ܡܸܕܸܿܡ ܕܲܚܙܹ̇ܝܬܼ ܐܵܘ ܠܵܐ ܐܝܼܬܼܵܘܗܝ", "ܠܝܼ ܡܸܬܼܚܵܘܸܐ ܐܵܘ ܕܲܠܡܵܐ ܟܲܝ ܐܵܦ ܠܲܐ̄̈ܚܪ̈ܵܢܹܐ ܀", ":ܐܵܪܵܐ ܓܘܼܫܡܵܐ ܗ̄ܘ̣ ܘܓܼܘܼܫܡܵܢܵܐܝܼܬܼ ܚܵܐܲ̇ܪ ܐ̄ܢܵܐ ܒܹܗ", "ܐܵܘ ܕܲܠܡܵܐ ܟܲܝ ܛܸܠܵܢܝܼܬܼܵܐ ܗ̄ܝܼ ܕܠܵܐ ܫܲܪܝܼܪܵܐ ܀", ":ܐܵܪܵܐ ܒܲܦܓܼܪ ܥܸܠܹ̇ܬܼ ܩܵܡܹ̇ܬܼ ܒܓܼܵܘ ܒܹܝܬܼ ܩܘܼܕܼܫܵܐ", "ܐܵܘ ܕܲܠܡܵܐ ܟܲܝܼ ܒܗܵܘܢܵܐ ܚܙܹܝ̇ܬܹܗ ܟܲܕܼ ܠܵܐ ܚܙܹܝ̇ܬܹܗ ܀", ":ܐܝܼܬܼܵܘܗܝ ܘܠܲܝܬܵܘܗܝ ܡܸܬܼܪܲܢܸܐ ܗ̄ܘ̣ܵܐ ܝܼܣܲܪܠܵܝܵܐ", "ܒܲܕܼܡܘܼܬܼ ܐܲܒܼܘܼܗܝ ܕܲܫܘ̣ܵܐ ܠܚܸܙܘܵܐ ܕܕܼܵܡܹ̇ܐ ܠܕܼܝܼܠܹܗ ܀", ":ܐܵܦ ܝܼܣܪܵܝܝܹܠ ܫܘ̣ܵܐ ܠܲܚܙܵܬܼܵܐ ܕܪܵܡ̇ܐ ܡܸܢܹܗ", "ܘܐܸܬܼܟܲܢܝܼ ܠܹܗ ܫܡܵܐ ܝܼܣܪܵܝܹܠ ܚܙ̣ܵܐ ܠܐܲܠܵܗܵܐ ܀", ":ܕܵܡܹ̇ܐ ܚܸܙܘܹܗ ܕܒܲܪ ܝܼܣܪܵܝܹܠ ܠܚܸܙܘܵܐ ܕܐܲܒܼܘܼܗܝ", "ܘܚܲܕܼ ܗ̄ܘ̣ ܚܲܝܠܵܐ ܕܚܵܘܝܼ ܚܲܝܠܹܗ ܬܲܡ̇ܢ ܘܲܬܼܢܵܢ ܀", ":ܗܵܘ̇ ܦܘܼܩܕܵܢܵܐ ܕܐܵܘܚܸܕܼ ܢܦܫܹܗ ܒܐܼܝܼܕܲܝ̈ ܝܲܥܩܘܿܒܼ", "ܗܘ̤ ܬܘܼܒܼ ܚܵܘܝܼ ܐܵܦ ܠܐܹܫܲܥܝܵܐ ܚܙܵܬܬܼܵܐ ܕܬܲܗܪܵܐ ܀", ":ܬܲܗܪܵܐ ܪܲܒܵܐ ܚܙ̣ܵܐ ܚܲܙܵܝܵܐ ܒܲܪ ܚܲܙܵܝܹ̈ܐ", "ܘܩܵܡ̣ ܘܐܸܬܼܒܲܩܝܼ ܒܲܕܼܠܵܐ ܪܸ̈ܓܼܫܹܐ ܐܲܝܟ ܕܲܒܼܪܸ̈ܓܼܫܹܐ ܀", ":ܕܠܵܐ ܣܲܒܼܥܘܼܬܼܵܐ ܡܸܬܼܒܲܩܸܐ ܗ̄ܘ̣ܵܐ ܒܫܘܼܦܪܹܗ ܕܚܸܙܘܵܐ", "ܘܲܟܼܡܵܐ ܕܚܵܐܲ݁ܪ ܬܘܼܒܼ ܚܵܐܲ݁ܪ ܗ̄ܘ̣ܵܐ ܗܲܢܝܼܵܐܝܼܬܼ ܀", ":ܗܲܢܝܼ ܗ̄ܘ̣ܵܐ ܛܵܒܼ ܚܸܙܘܹܗ ܕܚܸܙܘܵܐ ܥܲܠ ܪܸܥܝܵܢܹܗ", "ܘܠܵܐ ܣܵܒܲ݁ܪ ܗ̄ܘ̣ܵܐ ܗܵܘܢܹܗ ܠܲܡܚܵܪ ܒܦܲܐܝܘܼܬܼ ܫܘܼܦܪܹܗ ܀", ":ܟܡܵܐ ܕܒܲܣܪ̈ܵܦܹܐ ܡܸܬܼܒܲܩܸܐ ܗ̄ܘ̣ܵܐ ܕܲܟܼܡܵܐ ܪܗܝܼܒܼܝܼܢ", "ܩܸܢܛܵܐ ܘܚܘܼܒܵܐ ܡܸܬܿܬܵܘܣܲܦ ܗ̄ܘ̣ܵܐ ܒܓܼܵܘ ܪܸܥܝܵܢܹܗ ܀", ":ܟܡܵܐ ܕܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ ܡܸܬܼܥܲܦܝܼܢ ܗ̄ܘ̣ܵܘ", "ܗܘ̤ ܒܓܼܵܘ ܢܲܦܫܹܗ ܡܸܬܼܦܲܪܲܣ ܗ̄ܘ̣ܵܐ ܠܡܸܣܬܲܬܵܪܘܼ ܀", ":ܟܡܵܐ ܕܒܲܪܬܼ ܩܵܠܵܐ ܕܩܲܕܼܝܼܫ ܩܲܕܿܝܼܫ ܡܸܫܬܲܡܥܵܐ ܗ̄ܘ̣ܵܬܼ", "ܗܘ̤ ܕܠܵܐ ܫܵܘܹ̇ܐ ܐܵܦܠܵܐ ܠܡܸܫܡܲܥ ܡܸܬܼܚܲܫܲܒܲ ܗ̄ܘ̣ܐ ܀", "ܟܡܵܐ ܕܲܚܙܵܬܼܵܐ ܒܲܩܕܼܘܿܫ ܩܘܼܕܼܫܹ̈ܐ ܡܸܬܼܚܲܙܝܵܐ ܗ̄ܘ̣ܵܬܼ", "ܕܚܹܝܠ ܒܵܪܘܿܝܵܐ ܫܪ̣ܵܐ ܒܲܥܒܼܵܕܼܵܘ̈ܗܝ ܡܸܬܼܚܲܫܲܒܼ ܗ̄ܘ̣ܵܐ ܀", ":ܒܲܩܕܼܘܿܫ ܩܘܼܕܼܫܹ̈ܐ ܚܙ̣ܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ", "ܘܠܵܐ ܣܦܲܩ ܩܘܼܕܼܫܵܐ ܕܲܡܩܲܕܿܫܵܢܹ̈ܐ ܠܡܹܐܚܲܕܼ ܣܵܟܹܗ ܀", ":ܪܲܒܿ ܗ̄ܘ̣ ܣܲܓܿܝܼ ܚܸܙܘܵܐ ܕܲܚܙ̣ܵܐ ܡ̣ܢ ܟܠ ܚܸܙܘܝܼ̈ܢ", "ܘܣܵܗ̇ܕܵܐ ܚܙܵܬܼܵܐ ܕܪ̈ܘܼܚܵܢܵܝܹܐ ܕܠܵܐ ܣܸܦܩܲܬ̤ ܠܹܗ ܀", ":ܬܚܹܒܼ݂ܩܵܠܲܝ̈ܗܘܿܢ ܠܐܝܼܘ ܓܸܦܲܝ̈ܗܘܿܢ ܦܗ̣ܵܐ ܡܲܕܲܥܗܘܿܢ", "ܘܠܵܐ ܣܦܲܩ̣ܘ ܥܲܙܝܼܘ ܠܡܸܬܼܒܲܩܵܝܘܼ ܒܙܝܼܘܹܗ ܕܚܸܘܙܵܐ ܀", ":ܠܐܝܼܘ ܘܐܸܬܼܦܲܫܲܚܘ ܡ̣ܢ ܕܲܢܟܲܣܘܿܢ ܦܲܪ̈ܨܘܿܦܲܝܗܘܿܢ", "ܘܟܲܕܼ ܛܵܒܼ ܟܲܣܝܼܘ ܠܵܐ ܐܸܬܼܟܲܣܝܼܘ ܐܲܟܼܡܵܐ ܕܙܵܕܹܩ ܀", ":ܩܸܢܛܵܐ ܘܚܘܼܒܵܐ ܡܠܸܐ ܗ̄ܘ̣ܵܐ ܚܸܙܘܵܐ ܠܲܕܼܚܵܐܲܪ ܒܹܗ", "ܘܲܡܣܲܪܸܕܼ ܗ̄ܘ̣ܵܐ ܘܲܡܕܲܚܸܠ ܗ̄ܘ̣ܵܐ ܚܲܟܿܝܼܡܵܐܝܼܬܼ ܀", ":ܒܝܲܕܼ ܬܲܪ̈ܬܲܝܗܹܝܢ ܩܵܡ̣ ܚܲܙܵܝܵܐ ܠܡܸܬܼܒܲܩܵܝܘܼ", "ܘܡܸܬܼܩܲܢܲܛ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܩܪܘܿܒܼ ܘܲܢܦܘܼܫ ܀", ":ܚܸܒܼܠܹ̈ܐ ܩ̈ܫܲܝܵܐ ܡ̇ܚܹ̇ܝܢ ܗ̄ܘ̣ܵܘ ܠܵܗ̇ ܠܦܵܪܘܿܫܘܼܬܹܗ", "ܘܲܡܚܲܒܸܿܠ ܗ̄ܘ̣ܵܐ ܕܢܵܘܠܸܕܼ ܚܸܙܘܵܐ ܕܐܸܬܼܚܵܘܝܼ ܠܹܗ ܀", ":ܒܲܕܸܡܘܼܬܼ ܥܘܸܠܵܐ ܥܵܨܹ̇ܐ ܗ̄ܘ̣ܵܐ ܠܹܗ ܚܸܙܘܵܐ ܠܝܲܨܪܹܗ", "ܕܲܒܼܝܲܕܼ ܪܸ̈ܓܼܫܵܘܗܝ ܢܸܦܘܿܩ ܢܲܟܼܪܸܙ ܪܲܒܿܘܼܬܼ ܚܲܝܠܹܗ ܀", ":ܙܲܪܥܵܐ ܛܵܒܼܵܐ ܕܪܘܼܚ ܓܸܠܝܵܢܵܐ ܩܲܒܸܿܠ ܗܵܘܢܹܗ", "ܘܲܬܼܗܲܪ ܣܲܓܼܝܼ ܕܟܲܕܼ ܠܵܐ ܫܵܘܹ̇ܐ ܫܘ̣ܵܐ ܠܕܼܐܝܟ ܗܵܕܹܐ ܀", ":ܫܝܼܛܘܼܬܼ ܓܸܢܣܹܗ ܘܪܲܒܿܘܼܬܼ ܥܵܘ̣ܠܹܗ ܡܸܬܼܥܲܗܲܪ ܗ̄ܘ̣ܵܐ", "ܘܦܵܪܘܿܫܵܐܝܼܬܼ ܡܸܬܿܕܲܡܲܪ ܗ̄ܘ̣ܵܐ ܒܐܲܝܕܼܵܬ ܕܲܚܙ̣ܵܐ ܀", ":ܚܲܫܵܐ ܕܚܵܘܒܵܘ̈ܗܝ ܙܵܩܹ̇ܬܼ ܗ̄ܘ̣ܵܐ ܠܹܗ ܠܒܲܪ ܡ̇ܝܘܿܬܹ̈ܐ", "ܘܡܸܬܼܟܲܚܲܕܼ ܗ̄ܘ̣ܵܐ ܕܢܸܬܼܠܸܐ ܚܝܵܪܹܗ ܠܐܲܦܲܝ̈ ܚܸܙܘܵܐ ܀", ":ܡ̇ܐ ܕܐܸܬܼܪܲܓܼܪܲܓܼ ܕܲܢܚܘܼܪ ܫܲܦܝܼܪ ܒܦܲܐܝܘܼܬܼ ܫܘܼܦܪܹܗ", "ܚܵܪ̣ ܒܲܩܢܘܿܡܹܗ ܚܲܫ̣ ܘܐܸܬܿܬܲܢܲܚ ܥܲܠ ܣܘܼܪ̈ܚܵܢܵܘܗܝ ܀", ":ܡ̇ܐ ܕܐܸܬܼܝܲܐܲܒ ܠܩܵܠܵܐ ܕܥܝܼܪܹ̈ܐ ܕܩܵܥܥܹ̇ܝܢ ܩܲܕܿܝܼܫ", "ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ ܀", ":ܡ̇ܐ ܕܐܸܬܼܝܲܐܲܒܼ ܠܩܵܠܵܐ ܕܥܝܼܪܹ̈ܐ ܕܩܵܥܹ̇ܝܢ ܩܲܕܿܝܼܫ", "ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ ܀", ":ܡ̇ܐ ܕܐܸܬܼܒܲܩܝܼ ܕܲܟܼܝܵܢ ܪܘܼܚܵܐ ܐܝܼܬܼܵܘܗܝ ܚܸܙܘܵܐ", "ܐܵܘܚܸܠ ܘܲܦܣ݂ܲܩ ܕܗܘ̤ ܛܵܠܹ̇ܩ ܠܹܗ ܡ̣ܢ ܚܲܝܘܼܬܼܵܐ ܀", ":ܒܐܵܓܼܘܿܢ ܚܲܫܹ̈ܐ ܪܡܸܐ ܗ̄ܘ̣ܵܐ ܢܒܼܝܼܵܐ ܩܕܼܵܡ ܓܸܠܝܵܢܵܐ", "ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܫܡܲܥ ܩܵܠܵܐ ܕܫܘܼܒܼܩܵܢ ܥܵܘ̣ܠܵܐ ܀", ":ܚܲܫܵܐ ܕܥܵܘ̣ܠܹܗ ܘܕܲܒܼܢܲܝ̈ ܥܲܡܹܗ ܙܵܩܹ̇ܬܼ ܗ̄ܘ̣ܵܐ ܠܹܗ", "ܘܡܲܪܝܼܪܵܐܝܼܬܼ ܡܸܬܿܬܲܢܲܚ ܗ̄ܘ̣ܵܐ ܒܓܼܵܘ ܪܸܥܝܵܢܹܗ ܀", ":ܘܵܝ ܠܝܼ ܠܕܼܵܘܝܵܐ ܐܸܡ݂ܲܪ ܟܹܐܢܵܐ ܗܘ̤ ܠܲܩܢܘܿܡܹܗ", "ܕܲܡܛܲܡܲܐ ܐ̄ܢܵܐ ܒܲܫܟܼܝܼܪ݁ܵܬܼܵܐ ܕܥܵܘ̣ܠܹܗ ܕܥܲܡܵܐ ܀", ":ܘܵܝ ܠܝܼ ܕܲܣܢܹܐ ܚܝܪܵܐ ܕܐܲܦܲܝ ܘܲܕܼܚܘܼܫܵܒܲܝ̈", "ܘܩܵܡܹ̇ܬܼ ܕܐܹܚܘܼܪ ܒܫܲܦܝܘܼܬܼ ܚܸܙܘܵܐ ܕܚܹܝܠ ܐܝܼܬܼܘܼܬܼܵܐ ܀", ":ܘܵܝ ܠܝܼ ܕܐܝܼܬܲܝ ܡܸܕܼܪܵܐ ܫܝܼܛܵܐ ܕܒܼܝܼܠ ܒܲܚܛܵܗܹ̈ܐ", "ܘܲܫܘܹ̇ܝܬܼ ܕܐܸܚܙܸܐ ܠܪܸܡܙܵܐ ܕܪܲܟܸܿܒܼ ܠܫܝܼܛܘܼܬܼ ܡܸܕܼܪܲܢ ܀", ":ܒܕܼܝܼܢܵܐ ܟܹܐܢܵܐ ܩܲܛܪܸܓܼ ܢܲܦܫܹܗ ܢܒܼܝܼܵܐ ܟܹܐܢܵܐ", "ܘܲܩܕܼܵܡ ܕܝܼܢܵܐ ܚܲܝܸܒܼ ܗܘ̤ ܠܹܗ ܕܠܵܐ ܢܸܬܼܚܲܝܲܒܼ ܀", ":ܐܲܝܟ ܚܲܝܵܒܼܵܐ ܩܵܡ̣ ܙܲܕܿܝܼܩܵܐ ܩܕܼܵܡ ܓܸܠܝܵܢܵܐ", "ܘܥܲܕܼܠܵܐ ܢܸܒܼܠܲܥ ܩܲܪܸܡ ܐܵܘܕܿܝܼ ܕܚܲܝܵܒܼܵܐ ܐ̄ܢܵܐ ܀", ":ܐܲܝܟ ܕܲܒܼܥܲܪ̈ܩܹܐ ܡ̣ܬܿܚ ܠܲܩܢܘܿܡܹܗ ܒܲܬܼܘܵܬܼ ܢܲܦܫܵܐ", "ܘܢܲܓܸܿܕܼ ܗܘ̤ ܠܹܗ ܥܲܕܼܠܵܐ ܢܸܡܛܘܿܢ ܢܸܓܼ̈ܕܹܿܐ ܨܹܐܕܼܵܘܗܝ ܀", ":ܢܸܓܼ̈ܕܹܿܐ ܩܫܲܝ̈ܵܐ ܦܣܲܩ̣ ܥܲܠ ܢܲܦܫܹܗ ܟܲܕܼ ܠܵܐ ܬܲܒܼܥ̣ܘܼܗܝ", "ܘܦܵܪܘܿܫܵܐܝܼܬܼ ܦܪ݂ܲܫ ܘܵܠܝܼܬܼܵܐ ܕܚܲܝܵܒܼ ܐ̄ܢܵܫܵܐ ܀", ":ܚܠܵܦ ܚܲܝܵܒܹ̈ܐ ܚܲܝܸܒܼ ܢܲܦܫܹܗ ܟܲܕܼ ܠܵܐ ܚܲܝܵܒܼ", "ܘܲܒܼܬܸܢ̈ܚܵܬܹܗ ܕܝܼܠܵܐ ܡܲܚ̈ܘܵܐܼܵܐ ܡ̣ܢ ܡܲܪ݁ܵܚܹܐ ܀", ":ܣܢܹܐܓܼܪܵܐ ܛܵܒܼܵܐ ܗܘ̤ܵܐ ܚܠܵܦ ܥܲܡܹܗ ܨܹܝܕܼ ܟܹܐܢܘܼܬܼܵܐ", "ܘܲܒܼܬܿܟܲܫܲܦܬܹܿܗ ܫܲܠܝܼ ܪܘܼܓܼܙܵܐ ܘܐܲܒܲܪ ܚܸܡܬܼܵܐ ܀", ":ܒܲܣܢܹܐ ܓܼܪܘܼܬܹܗ ܬܗܲܪ ܕܲܝܵܢ̇ܵܐ ܘܲܒܼܢܲܝ̈ ܛܲܟܼܣܹܗ", "ܕܲܟܼܡܵܐ ܝ̄ܕܕܲܥ ܗ̄ܘ̣ܵܐ ܠܲܡܪܲܟܵܒܼܘܼ ܦܘܼܪ̈ܣܹܐ ܚܢܝܼ̈ܓܹܐ ܀", ":ܦܝܵܣܵܐ ܕܡܸܠܵܘ̈ܗܝ ܫܡ݂ܲܥ ܦܘܼܩܕܵܢܵܐ ܕܲܟܼܣܸܐ ܒܚܸܘܙܵܐ", "ܘܫܲܕܲܪ ܒܲܝܐܹܗ ܒܝܲܕܼ ܐܝܼܙܓܲܕܵܐ ܪܘܼܚܵܢܵܝܵܐ ܀", ":ܓܲܒܼܪܵܐ ܕܪܘܼܚܵܐ ܫܕܲܪ ܚܸܙܘܵܐ ܨܹܝܕܼ ܒܲܪ ܐܵܡܘܿܨ", "ܕܢܸܙܘܿܥ ܒܐܸܕܼܢܵܘ̈ܗܝ ܣܒܲܪܬܼܵܐ ܛܵܒܼܬܼܵܐ ܕܫܘܼܒܼܩܵܢ ܥܵܘ̣ܠܵܐ ܀", ":ܣܒܲܪܬܼܵܐ ܛܵܒܼܬܼܵܐ ܐܲܝܬܿܝܼ ܥܝܼܪܵܐ ܠܒܲܪ ܥܸܒܼܪ̈ܵܝܹܐ", "ܕܡܲܠܝܵܐ ܫܲܝܢܵܐ ܘܐܝܼܬܼ ܒܵܗ̇ ܐܵܬܼܵܐ ܕܚܘܼܣܵܝ ܚܵܘ̈ܒܹܿܐ ܀", ":ܚܘܼܣܵܝ ܚܵܘ̈ܒܹܿܐ ܛܥ݂ܲܢ ܪܘܼܚܵܐ ܒܐܝܼܕܼܵܐ ܕܙܵܘܥܵܘ̈ܗܝ", "ܘܝܲܗ̣̄ܒܼ ܠܲܢܒܼܝܼܵܐ ܕܬܼܚܲܣܸܐ ܒܵܗ̇ ܡ̣ܢ ܟܘܼܬܼܡ̇ܬܹ̈ܐ ܀", ":ܓܡܘܼܪܬܵܐ ܕܢܘܼܪܵܐ ܪܡ݂ܲܙ ܠܹܗ ܪܸܡܙܵܐ ܠܪܘܼܚܵܢܵܝܵܐ", "ܕܢܸܩܪܘܿܒܼ ܘܢܸܣܲܒܼ ܒܟܼܠܒܿܬܼܵܐ ܕܢܘܼܪܵܐ ܘܲܢܩܲܪܸܒܼ ܠܹܗ ܀", ":ܢܘܼܪܵܠ ܒܢܘܼܪܵܠ ܦܩ݂ܲܕܼ ܠܹܗ ܕܢܹܐܚܘܿܕܼ ܠܢܘܼܪܵܝܵܐ", "ܘܲܢܛܲܠܸܩ ܒܵܗ̇ ܝܲܥܪܵܐ ܕܥܵܘ̣ܠܵܐ ܕܝܼܥ̣ܵܐ ܒܐ̄ܢܵܫܵܐ ܀", ":ܝܲܥܪܵܐ ܕܥܵܘ̣ܠܵܐ ܝ̄ܥ̣ܵܐ ܒܐܸܫܟܵܪܵܐ ܕܚܸܛܵܘ̈ܗܝ ܕܐܵܕܼܵܡ", "ܘܲܫܲܕܲܪ ܟܲܣܝܵܐ ܥܲܕܹܿܗ ܒܐܝܼܕܼܵܐ ܕܲܫܡܲܝܵܢܵܐ ܀", ":ܡܲܓܼܠܵܐ ܕܢܘܼܪܵܐ ܚܵܘܝܹܗ ܕܢܵܘܫܸܛ ܒܲܝܢܵܬܼ ܚܸܛܹ̈ܐ", "ܘܢܸܚܨܘܿܕܼ ܝܲܥܪܵܐ ܘܲܢܦܘܼܫ ܙܲܪܥܵܐ ܕܠܵܐ ܢܸܟܼܝܵܢܵܐ ܀", ":ܐܲܝܟ ܚܵܨܘܿܕܼܵܐ ܩܪܸ݂ܒܼ ܪܘܼܚܵܢܵܐ ܨܹܝܕܼ ܒܲܪ ܐܵܡܘܿܨ", "ܘܚܲܨܕܹܿܗ ܠܥܵܘ̣ܠܹܗ ܒܡܲܓܿܠܵܐ ܕܐܵܘܚܸܕܼ ܪܸܡܙܵܐ ܒܐܝܼܕܹܗ ܀", ":ܓܡܘܼܪܬܵܐ ܕܢܘܼܪܵܐ ܚܙ̣ܵܐ ܟܲܕܼ ܣܝܼܡܵܐ ܒܡܲܕܼܒܲܚܩܘܼܕܼܫܵܐ", "ܘܲܩܪܸ݂ܒܼ ܐܲܚܕܵܗ̇ ܒܐܝܼܕܼܵܐ ܕܢܘܼܪܵܐ ܐܲܝܟ ܕܐܸܬܼܦܲܩܲܕܼ ܀", ":ܒܟܲܠܒܿܬܼܵܐ ܕܢܘܼܪܵܐ ܠܲܒܼܟܵܗ̇ ܠܢܘܼܪܵܐ ܢܘܼܪܵܢܵܝܵܬܼܵܐ", "ܘܩܲܪܸܒܼ ܣܵܡܵܗ̇ ܥܲܠ ܣܸܦ̈ܘܵܬܼܵܐ ܒܸܣܪ̈ܵܢܝܵܬܼܵܐ ܀", ":ܐܘܿ ܬܸܕܼܡܘܼܪܬܵܐ ܕܨܹܝܕܼ ܒܲܪ ܐܵܡܘܿܨ ܡܸܣܬܲܥܪܵܐ ܗ̄ܘ̣ܵܬܼ", "ܕܟܲܕܼ ܒܸܣܪܵܢܵܐ ܗ̄ܘ̣ ܠܵܐ ܝܵܩܹ̇ܕܼ ܗ̄ܘ̣ܵܐ ܡ̣ܢ ܝܵܩܹܕܿܬܵܐ ܀", ":ܢܘܼܪܵܐ ܠܢܘܼܪܵܐ ܠܵܐ ܣܦ݂ܲܩ ܐܸܚܲܕܼ ܒܸܠܥܵܕܼ ܡܸܕܸܿܡ", "ܘܒܸܣܪܵܐ ܫܝܼܛܵܐ ܐܲܚܕܵܗ̇ ܒܦܘܼܡܹܗ ܘܠܵܐ ܐܸܬܼܚܲܪܲܟ ܀", ":ܠܵܐ ܚܵܫܘܿܫܵܐ ܚܲܫ̣ ܡ̣ܢ ܙܲܗܪܵܐ ܕܥܲܙܝܼܙܘܼܬܼܵܗ̇", "ܘܲܡܠܸܐ ܚܲܫܹ̈ܐ ܠܵܐ ܚܲܫ̣ ܦܲܓܼܪܹܗ ܟܲܕܼ ܩܸܪܒܲܬ̤ ܠܹܗ ܀", ":ܐܘܿ ܢܘܼܪܵܢܵܐ ܕܠܵܐ ܣܦ݂ܲܩ ܐܸܚܲܕܼ ܚܙܵܬܼܵܐ ܕܢܘܼܪܵܐ", "ܐܘܿ ܦܲܓܼܪܵܐ ܕܠܵܐ ܐܲܟܿܝܵܬܹ̈ ܫܲܠܗܹܒܼܝܼܬܼܵܐ ܀", ":ܠܵܘ ܢܘܼܪܵܐ ܗ̣̄ܘܵܬܼ ܕܐܸܚܲܕܼ ܥܝܼܪܵܐ ܒܟܲܠܒܿܬܼܵܐ ܕܢܘܼܪܵܐ", "ܐܵܦܠܵܐ ܢܒܼܝܼܵܐ ܠܵܐ ܗ̄ܘ̣ܵܐ ܓܡܘܼܪܬܵܐ ܗ̄ܝܼ ܕܩܸܪܒܲܬ̤ ܨܹܐܕܼܵܘܗܝ ܀", ":ܠܵܐ ܗ̄ܘ̣ܵܐ ܒܓܼܘܼܫܡܵܐ ܚ̣ܙܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ", "ܘܠܵܐ ܗ̄ܘ̣ܵܐ ܚܸܙܘܵܐ ܓܘܼܫܡܵܢܵܐܝܼܬܼ ܡܸܬܼܚܵܘܸܐ ܗ̄ܘ̣ܵܐ ܀", ":ܠܵܬܐ ܒܵܪܘܿܝܵܐ ܣܲܝܸܟ ܝܵܬܹܗ ܒܗܲܝܟܲܠ ܩܘܼܕܼܫܵܐ", "ܐܵܦܠܵܐ ܣܪ̈ܵܦܹܐ ܐܘܵܥܝܼܘ ܓܸܦܹ̈ܐ ܡܸܬܼܪ̈ܲܓܼܫܵܢܹܐ ܀", ":ܠܵܐ ܗ̄ܘ̣ܵܐ ܒܩܵܠܵܐ ܡܸܬܼܪܲܓܼܫܢܵܐ ܩܥ̣ܵܘ ܪ̈ܘܼܚܵܢܹܐ", "ܘܠܵܐ ܐܹܫܲܥܝܵܐ ܒܪܸ̈ܓܼܫܲܝ ܦܲܓܼܪܵܐ ܨܵܬܹܗ ܠܩܵܠܵܐ ܀", ":ܪܘܼܚܵܢܵܐܝܼܬܼ ܗܘ̤ܵܐ ܓܸܠܝܵܢܵܐ ܥܲܠ ܒܸܣܪܵܢܵܐ", "ܘܲܒܼܪܸܥܝܵܢܵܐ ܚܙ̣ܵܐ ܗܵܝ̇ ܕܲܚܙ̣ܵܐ ܘܠܵܐ ܗ̄ܘ̣ܵܐ ܒܥܲܝܢܹ̈ܐ ܀", ":ܒܥܲܝܢܹ̈ܐ ܕܗܵܘܢܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ", "ܘܲܒܼܬܲܪܥܝܼܬܹܗ ܨܵܬܼ ܒܲܪ̄ܬܼ ܩܵܠܵܐ ܕܠܵܐ ܡܸܬܼܪܲܓܼܫܵܐ ܀", ":ܒܙܵܘܥܹ̈ܐ ܟܣܲܝ̈ܵܐ ܬܲܪܓܸܿܡ ܥܲܡܹܗ ܪܸܡܙܵܐ ܟܲܣܝܵܐ", "ܘܩܲܛܝܼܢܵܐܝܼܬܼ ܠܥܸ݂ܙ ܓܸܠܝܵܢܵܐ ܥܲܡ ܚܘܼܫܵܒܼܵܘ̈ܗܝ ܀", "ܒܙܵܘܥܹ̈ܐ ܩܲܪܸܒܼ ܐܵܦ ܪܘܼܚܵܢܵܐ ܓܡܘܼܪܬܵܐ ܠܙܵܘܥܵܘ̈ܗܝ:", "ܟܲܕܼ ܟܠ ܟܠܹܗ ܠܲܝܬܿ ܗ̄ܘ̣ܵܐ ܓܡܘܼܪܬܵ ܐܸܠܵܐ ܚܙܵܬܼܵܐ ܀", ":ܚܙܵܬܼܵܐ ܗ̄ܘ̣ܵܬܼ ܓܹܝܪ ܕܡܸܬܼܚܲܙܝܵܐ ܗ̄ܘ̣ܵܬܼ ܫܲܪܝܼܪܵܐܝܼܬܼ", "ܠܵܐ ܗ̄ܘ̣ܵܐ ܒܓܼܘܼܫܡܵܐ ܐܸܠܵܐ ܒܚܸܙܘܵܐ ܕܠܵܐ ܪܘܼܟܵܒܼܵܐ ܀", ":ܕܠܵܐ ܒܐܝܼ̈ܕܲܝܵܐ ܠܒ݂ܲܟ ܪܘܼܚܵܢܵܐ ܓܡܘܼܪܬܵܐ ܕܠܲܝܬܹܿܝܗ̇", "ܘܲܕܼܠܵܐ ܟܲܠܒܿܬܼܵܐ ܩܲܪܒܼܵܗ̇ ܠܦܘܼܡ̇ܐ ܕܲܠܒܼܝܼܫ ܓܘܼܫܡܵܐ ܀", ":ܒܟܲܠܒܿܬܼܵܐ ܕܠܲܝܬܹܿܝܗ̇ ܠܒ݂ܲܟ ܠܲܓܼܡܘܼܪܬܵܐ ܕܠܵܐ ܡܸܬܼܚܲܙܝܵܐ", "ܘܩܲܪܒܼܵܗ̇ ܠܦܘܼܡ̇ܐ ܕܡܸܬܼܚܲܙܝܵܢܵܐ ܕܠܵܐ ܒܲܚܙܵܬܼܵܐ ܀", ":ܒܩܵܠܵܐ ܕܠܵܐ ܓܫܘܿܡ ܠܥܸ݂ܙ ܠܵܐ ܓܫܝܼܡܵܐ ܥܲܡ ܓܘܼܫܡܵܢܵܐ", "ܘܲܓܼܠ̣ܵܐ ܘܚܵܘܝܝܹܗ ܫܘܼܒܼܩܵܢ ܥܵܘ̣ܠܵܐ ܕܢܵܣܹ̇ܒܼ ܡܲܓܵܢ ܀", ":ܗܵܐ ܩܸܪܒܲܬ̤ ܗܵܕܹܐ ܠܦܘܼܡܵܟ ܐܸܡ݂ܲܪ ܥܝܼܪܵܐ", "ܕܬܲܥܒܲܪ ܥܵܘ̣ܠܵܟ ܘܬܸܫܪܸܐ ܦܟܼܵܪܹ̈ܐ ܕܚܵܘܒܲܝ̈ ܢܲܦܫܵܟ ܀", ":ܗܵܐ ܫܒܼܝܼܩ ܥܵܘ̣ܠܵܟ ܘܲܥܛܹܐ ܐ̄ܫܛܵܪܵܐ ܕܚܲܝܵܒܼܘܼܬܼܵܟ", "ܩܘܼܡ ܦܘܼܩ ܐܲܟܼܪܸܙ ܩܵܠ ܫܘܼܒܼܩܵܢܵܐ ܠܲܒܼܢܲܝ̈ ܓܸܢܣܵܟ ܀", ":ܗܵܐ ܐܲܦܸܣ ܠܝܼ ܪܸܡܙܵܐ ܟܲܣܝܵܐ ܕܲܫܪܸܐ ܒܚܸܙܘܵܐ", "ܕܐܹܩܲܪܸܒܼ ܠܵܟ ܣܲܡܵܐ ܕܪ̈ܲܚܡܹܐ ܕܠܵܐ ܒܐܝܼ̈ܕܲܝܵܐ ܀", ":ܗܵܐ ܚܵܘܝܼ ܠܝܼ ܕܲܒܼܡܵܢ ܐܲܣܸܐ ܟܹܐܒܼܵܐ ܕܢܲܦܫܵܟ", "ܘܐܲܝܟܲܢ ܐܸܥܛܹܐ ܫܛܵܪ ܚܵܘ̈ܒܵܬܼܵܐ ܕܥܲܠ ܗܲܕܵܡܲܝ̈ܟ ܀", ":ܒܢܘܼܪܵܐ ܐܲܠܦܲܢܝ ܕܐܸܡܪܘܿܩ ܡܸܢܵܟ ܨܵܐܬܼܵܐ ܕܚܵܘ̈ܒܹܿܐ", "ܘܒܼܵܗ̇ ܒܲܕܹܿܩ ܠܝܼ ܕܐܸܓܼܠܸܐ ܫܪܵܪܵܐ ܕܗܲܝܡܵܢܘܼܬܼܵܐ ܀", ":ܠܡܵܢ ܟܲܝ ܒܐܵܬܼܵܐ ܕܢܘܼܪܵܐ ܕܲܟܿܝܹܗ ܠܲܕܼܟܸܐ ܢܲܦܫܵܐ", "ܕܗܵܐ ܗܝ̤ ܢܘܼܪܵܐ ܡܲܟܿܝܵܢܝܼܬܼܵܐ ܗ̄ܝܼ ܕܡܸܬܼܡܲܟܿܝܵܢܹ̈ܐ ܀", ":ܠܡܵܢ ܟܲ ܒܟܲܠܒܿܬܼܵܐ ܐܲܚܕܵܗ̇ ܥܝܼܪܵܐ ܘܠܵܐ ܗ̄ܘ̣ܵܐ ܒܐܝܼܕܹܗ", "ܕܗܵܐ ܚܲܣܝܼܢ ܗ̄ܘ̣ ܚܹܝܠ ܪܘܼܚܵܢܵܐ ܡ̣ܢ ܫܲܬܼܝܼܩܵܐ ܀", ":ܠܡܵܢܵܐ ܢܘܼܪܵܐ ܫܩ݂ܲܠ ܡ̣ܢ ܡܲܕܼܒܿܚܵܐ ܕܲܥ̈ܠܵܘܵܬܼܵܐ", "ܕܗܵܐ ܕܸܒܼܚܹ̈ܐ ܗ̄ܘ̣ܵܘ ܕܲܡܕܲܟܹܿܝܢ ܗ̄ܘ̣ܵܘ ܘܠܵܐ ܢܘܼܪܵܐ ܀", ":ܒܕܸܒܼܚܹ̈ܐ ܕܥܸܪ̈ܒܹܿܐ ܡܸܬܿܕܲܟܹܿܝܢ ܗ̄ܘ̣ܵܘ ܝܼܣܲܪ̈ܠܵܝܹܐ", "ܘܡܸܛܠ ܡ̇ܢܵܐ ܠܵܘ ܡ̣ܢ ܕܸܒܼܚܹ̈ܐ ܫܩ݂ܲܠ ܩܲܪܸܒܼ ܠܹܗ ܀", ":ܒܲܕܼܡ̇ܐ ܕܥܸܓܼܠܹ̈ܐ ܡܸܬܼܚܲܣܹܝܢ ܗ̄ܘ̣ܵܘ ܛܲܟܐܲܝ̈ ܢܲܦܫܵܐ", "ܘܥܲܠ ܡ̇ܢ ܠܵܐ ܕܡ̇ܐ ܥܲܠ ܦܘܼܡܹܗ ܘܚܲܣܝܼ ܚܵܘܒܵܘ̈ܗܝ ܀", ":ܠܵܐ ܐܸܫܬܲܡܥܲܬ̤ ܕܪܲܣ ܐ̄ܢܵܫ ܢܘܼܪܵܐ ܥܲܠ ܗܲܕܵܡܹ̈ܐ", "ܘܠܵܐ ܕܪܘܼܚܵܢܵܐ ܠܵܐ ܩܢܸܐ ܪܸ̈ܓܼܫܹܐ ܐܸܚܲܕܼ ܢܘܼܪܵܐ ܀", ":ܢܘܼܟܼܪܵܝ ܣܲܓܼܝܼ ܗܵܢ ܚܘܼܣܵܝܵܐ ܠܕܲܒܼܢܵܡܘܿܣܵܐ", "ܘܠܲܝܬܿ ܒܹܗ ܡܸܕܼܵܡܹ̇ܐ ܠܛܲܟܼܣܵܐ ܕܐܲܫܠܸܡ ܡܘܼܫܹܐ ܀", ":ܡܘܼܫܹܐ ܘܐܲܗܪܘܿܢ ܕܡ̇ܐ ܪܵܣ̇ܝܼܢ ܗ̄ܘ̣ܵܘ ܥܲܠ ܚܲܛܝܹ̈ܐ", "ܠܵܘ ܥܲܠ ܦܘܼܡ̇ܐ ܐܸܠܵܐ ܒܐܸܕܼܢܹ̈ܐ ܘܒܲܟܼܪ̈ܵܘܵܬܼܵܐ ܀", "ܚܕܲܬܵܐ ܗ̄ܝܼ ܕܲܣܥ݂ܲܪ ܣܪܵܦܵܐ ܕܪܘܼܚܵܐ ܨܹܝܕܼ ܐܹܫܲܥܝܵܐ:", "ܘܠܲܝܬܿ ܠܵܗ̇ ܦܸܚܡܵܐ ܒܟܼܠܹܗ ܛܲܟܼܣܵܐ ܢܵܡܘܿܣܵܝܵܐ ܀", ":ܬܵܐ ܦܲܫܸܩ ܠܲܢ ܟܵܗܢܵܐ ܕܥܲܟܵܐ ܡܟܲܗܸܢ ܒܲܕܼܡ̇ܐ", "ܡ̇ܢܲܐ ܗ̄ܝܼ ܗܵܕܹܐ ܕܲܣܥ݂ܲܪ ܥܝܼܪܵܐ ܨܹܝܕܼ ܒܲܪܓܸܢܣܲܢ ܀", ":ܬܵܐ ܚܵܘܵܐ ܠܲܢ ܝܼܣܲܪܠܵܝܵܐ ܚܙ̣ܵܐ ܠܐܲܠܵܗܵܐ", "ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܚܸܙܘܵܐ ܕܲܚ̣ܙܵܐ ܢܒܼܝܼܵܟ ܀", ":ܬܵܐ ܒܲܕܸܩ ܠܲܢ ܡܚܲܣܸܐ ܥܵܘ̣ܠܵܐ ܒܕܸܡ ܚܲܝ̈ܘܵܬܼܵܐ", "ܐܡܵܢ ܠܵܐ ܒܲܕܼܡ̇ܐ ܥܛܵܝܗܝ ܪܘܼܚܵܢܵܐ ܠܥܵܘ̣ܠܹܵܗ ܕܐܲܚܘܼܟ ܀", ":ܠܡܵܢ ܠܵܐ ܪܲܣ ܠܹܗ ܕܡ̇ܐ ܥܲܠ ܐܸܕܼܢܹܗ ܐܵܘ ܥܲܠ ܛܲܪܦܹܗ", "ܐܲܟܼܡܵܐ ܕܐܲܠܸܦܘ ܡܘܼܫܹܐ ܘܐܲܗܪܘܿܢ ܠܡܸܬܼܣܝܵܢܹ̈ܐ ܀", ":ܠܡܵܢ ܐܸܬܼܚܲܠܲܦ ܛܲܟܼܣܵܐ ܪܲܒܵܐ ܕܪܵܕܹܐ ܗ̄ܘ̣ܵܐ ܒܵܟ", "ܘܐܲܠܦܵܟ ܥܝܼܪܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܚܲܙܝܵܐ ܠܵܟ ܀", ":ܠܵܪܵܐ ܡܸܕܸܿܡ ܣܟܸܐ ܒܹܗ ܒܚܸܙܘܵܐ ܕܲܚܙ̣ܵܐ ܢܒܼܝܼܵܟ", "ܘܛܵܟ ܠܵܘ ܐ̄ܪܵܙܵܐ ܗ̄ܘ̣ ܐܸܠܵܐ ܫܪܵܪܵܐ ܕܡܲܥܒܲܪ ܐ̄ܪ̈ܵܙܹܐ ܀", ":ܫܪܵܪܵܐ ܓܼܠܝܵܐ ܡܲܟܼܪܸܙ ܐ̄ܪܵܙܵܐ ܒܝܲܕܼ ܫܘܼܓܼܢܵܝܹܗ", "ܘܐܘܼܪܚܵܐ ܫܦܝܼܬܼܵܐ ܩܲܕܸܿܡ ܕܲܪܸܫ ܩܕܼܵܡ ܣܘܼܥܪ̈ܵܢܹܐ ܀", ":ܒܘܼܛܵܠ ܕܸܒܼܚܹ̈ܐ ܕܲܒܼܢܵܡܘܿܣܵܐ ܨܝܼܪ ܒܲܓܼܡܘܼܪܬܵܐ", "ܘܫܘܼܒܼܩܵܢ ܥܵܘ̣ܠܵܐ ܕܫܲܪܝܼܪ ܡ̣ܢ ܗܵܘ̇ ܡܠܸܐ ܒܘܼܕܵܩܵܗ̇ ܀", ":ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܡܲܣܟܲܢ ܟܣܸܐ ܒܲܚܙܵܬܼܵܗ̇", "ܘܡܘܼܠܟܵܢ ܚܲܝܹ̈ܐ ܕܪܵܡ ܡ̣ܢ ܐܲܪܥܵܐ ܡܸܬܼܒܲܕܲܩ ܒܵܗ̇ ܀", ":ܩܘܼܕܼܫܵܐ ܕܲܟܼܝܵܐ ܡܲܟܼܪܸܙ ܩܵܠܵܐ ܕܲܫܡܲܝܵܢܹ̈ܐ", "ܘܠܵܐ ܐܸܫܬܲܡܥܲܬ̤ ܕܩܲܕܸܿܫܘ ܗܵܟܲܢ ܐܸܠܵܐ ܗܵܫܵܐ ܀", ":ܬܠܝܼܬܼܵܝܘܼܬܼܵܐ ܡܡܲܠܝܵܐ ܩܥܵܬܼܵܐ ܕܩܘܼܕܵܫܲܝ̈ܗܘܿܢ", "ܘܲܬܼܠܝܼܬܼܵܐܝܼܬܼ ܡܲܠܦܝܼܢ ܠܐ̄ܢܵܫܵܐ ܠܲܡܩܲܕܵܫܘܼ ܀", ":ܬܠܵܬܼܵܐ ܩܵܠܹ̈ܐ ܪܲܟܸܿܒܼܘ ܘܲܩܥ̣ܵܘ ܬܠܵܬܼ ܙܲܒܼ̈ܢܵܬܼܵܐ", "ܐܲܠܸܦܘ ܛܲܟܼܣܵܐ ܕܐܝܼܬܼ ܒܐܝܼܬܼܘܼܬܼܵܐ ܬܠܵܬܼܵܐ ܒܲܚܕܼܵܐ ܀", ":ܐܲܝܟ ܕܲܒܼܨܸܒܼܥܵܐ ܚܵܘܝܼܘ ܐܸܢܹܝܢ ܠܐܲܪ̈ܥܵܢܵܝܹܐ", "ܕܚܘܼܪܘ ܡ̇ܝܘܿܬܹ̈ܐ ܘܩܲܕܸܿܫܘ ܫܲܦܝܼܪ ܐܲܝܟ ܒܲܪ̄ܬܼ ܩܵܠܲܢ ܀", ":ܬܠܵܬܼܵܐ ܩܢܘܿܡܹ̈ܐ ܫ̈ܘܲܝܵܐ ܐܲܟܼܪܸܙܘ ܒܩܘܼܕܵܫܲܝ̈ܗܘܿܢ", "ܘܬܲܪܓܸܿܡܘ ܐܸܢܘܿܢ ܒܦܘܼܡ ܐܹܫܲܥܝܵܐ ܐܲܝܟ ܫܲܪܝܼܪܹ̈ܐ ܀", ":ܫܪܵܪܵܐ ܕܲܒܼܗܘܿܢ ܓܠ̣ܵܘ ܠܲܢܒܼܝܼܵܐ ܐ̄ܪܵܙܵܢܵܐܝܼܬܼ", "ܘܲܫܩ݂ܲܠ ܣܵܡ̣ܵܘ ܒܲܟܼܬܼܝܼ̈ܒܼܵܬܼܵܐ ܐܲܝܟ ܕܲܒܼܓܲܙܵܐ ܀", "ܒܓܲܙܵܐ ܕܣܸܦܪܹ̈ܐ ܣܵܡ̣ܹܗ ܠܐ̄ܪܵܙܵܐ ܕܐܸܬܼܒܲܕܹܿܩ ܠܹܗ:", "ܘܛܲܒܼܥܹܗ ܒܫܸܬܼܩܵܐ ܥܲܕܼ ܡܸܬܼܦܲܫܲܩ ܒܝܲܕܼ ܣܘܼܥܪ̈ܵܢܹܐ ܀", ":ܫܸܬܼܩܵܐ ܐܲܪܡܝܼ ܥܲܠ ܩܘܼܕܵܫܵܐ ܒܲܕܼܡܘܼܬܼ ܛܲܒܼܥܵܐ", "ܕܠܵܐ ܢܚܘܼܪ̈ܵܢ ܒܹܗ ܥܲܝܢܲܝ̈ ܒܸܣܪܵܐ ܘܢܲܫܘܼܛܵܢܵܝ̈ܗܘܿܢ ܀", ":ܠܙܲܒܼܢܹܗ ܢܛܝܼܪ ܗ̄ܘ̣ܵܐ ܩܘܼܕܼܫܵܐ ܕܲܟܼܝܵܐ ܠܡܸܬܼܒܲܕܵܩܘܼ", "ܥܲܠ ܗܵܝ̇ ܟܲܣܝܹܗ ܢܒܼܝܼܵܐ ܒܫܸܬܼܩܵܐ ܡ̣ܢ ܚܲܙܵܝܹ̈ܐ ܀", ":ܒܐ̄ܪܵܙܵܐ ܩܲܕܸܿܡ ܓܠ̣ܵܝܗܝ ܓܸܠܝܵܢܵܐ ܒܦܘܼܡ ܪ̈ܘܼܚܵܢܹܐ", "ܘܚܵܘܝܼ ܠܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܫܘܼܠܵܡ ܙܲܒܼܢܹ̈ܐ ܀", ":ܠܫܘܼܠܵܡ ܙܲܒܼܢܹ̈ܐ ܥܬܼܝܼܕܼ ܗ̄ܘ̣ܵܐ ܕܢܸܓܼܠܹܝܗܝ ܠܐ̄ܪܵܙ ܩܘܼܕܵܫܵܐ", "ܘܩܲܕܸܿܡ ܣܵܡ̣ܹܗ ܐܲܝܟ ܪܲܗܒܼܘܿܢܵܐ ܒܲܟܼܬܼܝܼ̈ܒܼܵܬܼܵܐ ܀", ":ܐܵܦ ܪ̈ܘܼܚܵܢܹܐ ܒܗܵܕܹܐ ܬܸܢܘܲܝ ܩܲܕܹܿܫܘ ܘܲܫܬܸܩ̣ܘ", "ܕܢܸܪܢܸܐ ܟܠܢܵܫ ܕܡ̇ܢܲܐ ܗ̄ܝܼ ܥܸܠܬܼܵܐ ܕܲܬܼܠܵܬܼ ܙܲܒܼܢܝܼ̈ܢ ܀", ":ܐܵܦ ܚܘܼܣܵܝܵܐ ܕܝܲܗ̣̄ܒܼ ܠܲܢܒܼܝܼܵܐ ܒܡܸܠܬܼܵܐ ܝܲܗ̣̄ܒܹܿܗ", "ܕܡ̇ܐ ܕܲܡܫܲܓܼܢܝܼ ܡ̣ܢ ܚܘܼܣܵܝܵܐ ܢܕܼܘܼܢ ܕܥܲܠ ܡ̇ܢܵܐ ܀", ":ܐܵܦ ܗܝ̤ ܓܡܘܼܪܬܵܐ ܕܲܛܥܵܬ̤ ܥܵܘ̣ܠܵܐ ܒܥܵܬܼܵܐ ܡܲܠܝܵܐ", "ܕܐܲܝܟܲܢ ܩܸܪܒܲܬ̤ ܠܦܘܼܡ̇ܐ ܕܒܸܣܪܵܐ ܘܠܵܐ ܐܸܣܬܲܝܲܛ ܀", ":ܡܲܢ ܟܲܝ ܝܲܗ̣̄ܒܼ ܒܵܗ̇ ܚܹܝܠ ܚܘܼܣܵܝܵܐ ܒܠܵܐ ܦܵܪܘܿܫܬܵܐ", "ܘܐܲܝܟܲܢ ܡܝܼܬܿܬܵܐ ܐܲܚܝܲܬ̤ ܡܝܼܬܼܵܐ ܕܡܝܼܬܼ ܒܲܚܛܵܗܵܘ̈ܗܝ ܀", ":ܡܝܼܬܿܬܼܵܐ ܗ̄ܝܼ ܢܘܼܪܵܐ ܟܡܵܐ ܐܸܢ ܩܲܢܝܵܐ ܚܲܡܝܼܡܘܼܬܼܵܐ", "ܘܠܵܐ ܦܵܪܘܿܫܬܵܐ ܗ̄ܝܼ ܟܡܵܐ ܐܸܢ ܐܝܼܬܼ ܒܵܗ̇ ܙܲܗܪܵܐ ܕܢܘܼܪܵܐ ܀", ":ܐ̄ܪܵܙ ܡ̇ܘܗܲܒܼܬܼܵܐ ܕܠܲܚܡܵܐ ܘܚܲܡܪܵܐ ܒܓܼܵܘܵܗ̇", "ܕܟܲܕܼ ܡܝܼܬܹ̈ܐ ܐ̄ܢܘܿܢ ܝܵܗ̇ܒܿܝܼܢ ܚܲܝܹ̈ܐ ܠܢܵܣܘܿܒܲܝ̈ܗܘܿܢ ܀", ":ܒܠܲܚܡܵܐ ܘܚܲܡܪܵܐ ܥܬܼܝܼܕܼ ܗ̄ܘ̣ܵܐ ܛܵܒܼܵܐ ܕܢܲܚܸܐ ܠܐ̄ܢܵܫܵܐ", "ܘܩܲܕܸܿܡ ܐܲܚܝܼ ܠܒܲܕܼ ܒܲܪܢܵܫܵܐ ܒܚܸܙܘܵܐ ܕܢܘܼܪܵܐ ܀", ":ܬܲܪܥܵܐ ܐܸܚܲܕ ܒܐܲܦܲܝ̈ ܝܲܨܪܵܐ ܡܸܬܼܦܲܠܓܼܵܢܵܐ", "ܕܐܸܢ ܥܲܣܩܝܼܢ ܠܹܗ ܚܲܝܹ̈ܐ ܕܠܲܚܡܵܐ ܢܚܘܼܪ ܒܲܓܼܡܘܼܪܬܵܐ ܀", ":ܐܵܪܵܐ ܓܡܘܼܪܬܵܐ ܟܝܵܢܵܐ ܚܲܪܫܵܐ ܥܛܵܬ̤ ܚܵܘ̈ܒܵܬܼܵܐ", "ܦܲܓܼܪܵܐ ܘܲܕܼܡ̇ܐ ܕܐ̄ܢܵܫܵܐ ܠܵܐ ܡܨܸܐ ܡܚܲܣܸܐ ܚܵܘ̈ܒܹܿܐ ܀", ":ܐܵܪܵܐ ܡܸܠܬܼܵܐ ܫܲܪܝܼܪܵܐ ܠܵܟ ܕܫܸܒܼܩܲܬ̤ ܥܵܘ̣ܠܵܐ", "ܠܡܵܢ ܡܸܬܼܦܲܐܓܲܬܼ ܥܲܠ ܫܘܼܒܼܩܵܢܵܐ ܕܲܒܼܣܘܼܥܪ̈ܵܢܹܐ ܀", ":ܐܵܪܵܐ ܚܙܵܬܼܵܐ ܕܛܸܠܵܢܝܼܬܼܵܐ ܨܵܒܹ̇ܝܬܿ ܕܬܹܐܚܘܿܕܼ", "ܠܡܵܢ ܠܵܐ ܐܵܚ̇ܕܲܬܿ ܓܘܼܫܡܵܐ ܫܪܵܪܵܐ ܕܛܸܠܵܢܝܼܬܼܵܐ ܀", ":ܛܸܠܵܢܝܼܬܼܵܐ ܐ̄ܪܵܙ ܚܘܼܣܵܝܵ ܗ̄ܘ̣ ܕܨܝܕܼ ܒܲܪ ܐܵܡܘܿܨ", "ܕܗܵܢܵܐ ܫܪܵܪܵܐ ܕܲܡܚܲܣܸܐ ܟܠ ܒܠܲܚܡܵܐ ܘܚܲܡܪܵܐ ܀", ":ܛܘܼܦܣܵܐ ܕܩܘܼܫܬܵܐ ܨܝܼܪ ܗ̄ܘ̣ܵܐ ܒܚܸܙܘܹܗ ܕܗܵܘ̇ ܓܸܠܝܵܢܵܐ", "ܘܲܡܓܲܪܸܓܼ ܗ̄ܘ̣ܵܐ ܐ̄ܢܵܫܵܐ ܠܡܸܩܪܲܒܼ ܨܹܝܕܼ ܦܘܼܫܵܩܹܗ ܀", ":ܘܪ̈ܵܦܹܐ ܨܵܪܘܼܗܝ ܐܲܝܟ ܕܲܠܨܲܠܡܵܐ ܡܸܬܼܚܲܙܝܵܢܵܐ", "ܘܐܲܥܸܠܘ ܣܵܡ̣ܘܼܗܝ ܒܲܩܕܼܘܿܫ ܩܘܼܕܼܫܹ̈ܐ ܢܵܡܘܿܣܵܝܵܐ ܀", ":ܢܵܡܘܿܣܵܐܝܼܬܼ ܪܫܲܡ̣ܘ ܕܹܡܘܵܬܹ̈ܐ ܪ̈ܘܼܚܵܢܵܝܹܐ", "ܘܟܲܕܼ ܛܵܒܼ ܗܵܟܲܢ ܡܫܲܓܼܢܲܝ ܗ̄ܘ̣ܵܐ ܛܵܒܼ ܡ̣ܢ ܢܵܡܘܿܣܵܐ ܀", ":ܢܲܗܝܼܪܝܼܢ ܗ̄ܘ̣ܵܘ ܛܵܒܼ ܣܲܡܡܵܢܹ̈ܐ ܕܨܝܼܪܝܼܢ ܗ̄ܘ̣ܵܘ ܒܹܗ", "ܘܠܵܐ ܚܠܝܼܛ ܗ̄ܘ̣ܵܐ ܒܗܘܿܢ ܕܸܡ ܚܲܝ̈ܘܵܬܼܵܐ ܫܲܬܿܝܼ̈ܩܵܬܼܵܐ ܀", ":ܠܵܐ ܕܵܡܹ̇ܐ ܗ̄ܘ̣ܵܐ ܕܸܒܼܚܵܐ ܕܝܘܼܩܢܹܐ ܠܕܸܒܼܚܹ̈ܐ ܚܲܪ̈ܫܹܐ", "ܘܠܵܐ ܬܸܫܒܿܘܿܚܬܵܐ ܕܲܡܫܲܒܿܚܵܢܵܘ̈ܗܝ ܠܫܘܼܒܼܚܹܗ ܕܡܘܼܫܹܐ ܀", ":ܫܒܼܝܼܚ ܗ̄ܘ̣ܵܐ ܣܲܓܿܝܼ ܘܠܲܝܬܿ ܗ̄ܘ̣ܵܐ ܫܘܼܒܚܵܐ ܕܕܵܡܹ̇ܐ ܠܫܘܼܒܼܚܹܗ", "ܕܐܵܦ ܗܘ̤ ܫܘܼܒܼܚܹܗ ܕܗܲܝܟܲܠ ܩܘܼܕܼܫܵܐ ܦܟ݂ܲܗ ܒܲܚܙܵܬܹܗ ܀", ":ܒܗܲܝܟܲܠ ܩܘܼܕܼܫܵܐ ܨܵܪܘܼܗܝ ܥܝܼܪܹ̈ܐ ܠܲܨܠܸܡ ܩܘܼܫܬܵܐ", "ܘܐܲܝܟ ܕܲܠܡܲܠܟܵܐ ܩܥ̣ܵܘ ܠܹܗ ܫܘܼܒܼܚܵܐ ܒܹܝܬܼ ܡܲܠܟܿܘܼܬܹܗ ܀", ":ܒܗܸܕܼܪܵܐ ܕܫܘܼܒܼܚܵܐ ܕܲܡܫܲܒܿܚܵܢܵܘ̈ܗܝ ܬܗܲܪ ܒܲܪ ܐܵܡܘܿܨ", "ܘܲܗܘ̤ܵܐ ܒܥܲܝܢܵܘ̈ܗܝ ܥܲܠܡܵܐ ܘܫܘܼܒܼܚܹܗ ܐܲܝܟ ܠܵܐ ܡܸܕܹܿܡ ܀", ":ܐܵܦܠܵܐ ܕܐܝܼܬܼܵܘܗܝ ܚܲܫ̣ܒܹܿܗ ܠܥܵܠܡܵܐ ܒܦܸܚܡܵܐ ܕܫܘܼܒܼܚܹܗ", "ܘܕܲܐܲܝܟ ܗܵܟܲܢܵܐ ܗ̄ܝܼ ܐܲܝܟ ܕܐܸܬܼܪܲܥܝܼ ܘܛܵܒܼ ܡ̣ܢ ܗܵܟܲܢ ܀", ":ܘܐܲܝܟ ܕܲܒܼܥܵܠܡܵܐ ܐ̄ܚܪܹܢܵܐ ܣܒ݂ܲܪ ܗ̄ܘ̣ܵܐ ܢܒܼܝܼܵܐ ܕܐܝܼܬܼܵܘܗܝ", "ܘܩܵܡ̣ ܕܲܢܩܲܛܪܸܓܼ ܥܵܘ̣ܠܹܗ ܕܥܲܡܵܐ ܒܦܲܪܨܘܿܦ ܢܲܦܫܹܗ ܀", ":ܠܕܝܼܢܵܐ ܟܹܐܢܵܐ ܥܲܠ̣ ܥܲܡ ܢܲܦܫܹܗ ܚܠܵܦ ܟܠ ܒܲܪܢܵܫ", "ܘܲܚ̣ܙܵܐ ܕܲܚܒܼܝܼܫ ܟܠܹܗ ܟܝܵܢܵܐ ܬܚܹܝܬܼ ܚܵܘ̈ܒܵܬܼܵܐ ܀", ":ܘܵܝܵܐ ܪܲܟܸܿܒܼ ܒܩܵܠ ܦܸܬܼܓܼܵܡܵܘ̈ܗܝ ܐܲܝܟ ܐܘܿܠ̈ܝܵܬܼܵܐ", "ܘܒܲܟܿܝܼ ܐܸܢܘܿܢ ܠܚܲܫܲܝ̈ ܐ̄ܢܵܫܵܐ ܪܵܥܘܿܡ̇ܐܝܼܬܼ ܀", ":ܘܵܝܠܝܼ ܐܸܡ݂ܲܪ ܗܵܢܵܘ̇ ܕܹܝܢ ܘܵܝ ܠܲܟܼܝܵܢ ܐ̄ܢܵܫܵܐ", "ܕܚܲܒܼ݂ܫܹܗ ܥܵܘ̣ܠܵܐ ܒܒܹܝܬܼ ܐܲܣܝܼܪܹ̈ܐ ܕܡ̇ܝܘܼܿܬܼܬܼܵܐ ܀", ":ܕܵܘܹܐ ܗ̄ܘ̣ ܣܲܓܿܝܼ ܟܝܵܢ ܡ̇ܝܘܿܬܹ̈ܐ ܡ̣ܢ ܟܠ ܕܲܗܘ̤ܵܘ", "ܘܲܡܚܝܼܠ ܙܲܝܢܵܐ ܒܸܣܪܵܢܵܝܵܐ ܕܡܸܬܼܟܲܬܲܫܒܹܗ ܀", ":ܚܙ̣ܵܝܗܝ ܕܲܝܵܢ̇ܵܐ ܕܫܲܦܝܼܪ ܕܵܐܹ̇ܢ ܗܘ̤ ܠܲܩܢܘܿܡܹܗ", "ܘܚܵܣ̣ ܥܲܠ ܫܸܦܠܵܐ ܕܟܼܠܹܗ ܟܝܵܢܵܐ ܒܪ̈ܲܚܡܹܐ ܕܲܥܠܵܘܗܝ ܀", ":ܚ̣ܙܵܝܗܝ ܕܲܡܩܲܛܪܸܓܼ ܠܲܫܟܼܝܼܪ̈ܵܬܼܵܐ ܕܓܸܢܣܹܗ ܒܢܲܦܫܹܗ", "ܘܫܲܕܿܪܹܗ ܕܢܸܗܘܸܐ ܐ̄ܣܟܿܘܿܠܸܣܛܝܼܩܵܐ ܠܒܼܘܼܚܪܵܢ ܥܵܘ̣ܠܵܐ ܀", ":ܚܙ̣ܵܐ ܕܠܵܐ ܢܵܣܹ̇ܒܼ ܒܐܲܦܲܝ̈ ܢܲܦܫܹܗ ܠܡܸܒܼܣܲܪ ܥܵܘ̣ܠܵܗ", "ܘܫܲܓܼܪܹܗ ܒܪܘܼܚܵܐ ܕܲܢܕܲܟܸܿܐ ܒܹܗ ܥܵܘ̣ܠܹܗ ܕܥܲܡܵܐ ܀", "ܚܙ̣ܵܐ ܕܟܹܐܢܵܐܝܼܬܼ ܝܵ̇ܕܲܥ ܕܲܢܕܼܘܼܢ ܕܠܵܐ ܕܠܵܐ ܒܘܼܣܪܵܢܵܐ:", "ܘܝܲܗ̣̄ܒܼ ܠܹܗ ܫܲܒܼܛܵܐ ܕܲܢܒܼܝܼܘܼܬܼܵܐ ܕܢܸܪܕܹܿܐ ܠܒܼܝܼܫܹ̈ܐ ܀", ":ܐܲܝܟ ܕܲܒܼܟܼܘܼܪܵܐ ܒܩܵܝ̣ܗܝ ܠܲܫܪܵܪܵܐ ܕܗܲܝܡܵܢܘܼܬܹܗ", "ܘܥܲܒܼ݂ܕܹܿܗ ܠܦܘܼܡܹܗ ܒܘܼܕܵܩ ܐ̄ܪ̈ܵܙܹܐ ܕܲܣܬܼܝܼܪ̈ܵܬܼܵܐ ܀", ":ܒܩܵܠܵܐ ܐܲܫܡܲܥ ܠܵܐ ܩܢܸܐ ܨܹܝܕܼ ܒܲܪ ܒܲܝܬܹܿܗ", "ܕܡܸܬܼܚܲܫܲܒܼ ܗ̄ܘ̣ܵܘ ܕܡܲܢ̣ܘܼ ܫܵܘܹ̇ܐ ܕܢܲܟܼܪܸܙ ܡܸܠܵܘ̈ܗܝ ܀", ":ܠܡܲܢ ܐܹܫܲܕܲܪ ܘܡܲܢ̣ܘܼ ܢܹܐܙܲܠ ܩܥ̣ܵܐ ܓܸܠܝܵܢܵܐ", "ܘܦܲܢܝܼ ܟܹܐܢܵܐ ܕܐ̄ܢܵܐ ܐܵܙܹ̇ܠ ܐ̄ܢܵܐ ܚܘܼܒܵܢܵܐܝܼܬܼ ܀", ":ܠܡܲܢ ܟܲܝ ܫܲܐܸܠ ܝܵ̇ܕܲܥ ܟܠܵܐ ܐܲܝܟ ܠܵܐ ܝܵ̇ܕܲܥ", "ܕܗܵܐ ܝܵ̇ܕܲܥ ܗ̄ܘ̣ܵܐ ܕܡܲܢ̣ܘܼ ܥܵܗܹ̇ܢ ܠܣܵܥܘܿܪܘܼܬܹܗ ܀", ":ܫܲܐܸܠ ܕܢܸܫܡܲܥ ܡܸܫܬܲܕܲܪܵܢܵܐ ܚܦܝܼܛ ܪܸܥܝܵܢܵܐ", "ܘܢܸܓܼܒܸܿܐ ܗܘ̤ ܠܹܗ ܠܲܡܫܲܡܵܫܘܼ ܠܦܘܼܩܕܵܢ ܡ̇ܪܹܗ ܀", ":ܒܚܘܼܒܵܐ ܩܲܒܸܿܠ ܕܢܲܟܼܪܸܙ ܩܘܼܫܬܵܐ ܒܐܸܕܼܢܲܝ̈ ܥܲܛܠܹ̈ܐ", "ܘܲܒܼܨܸܒܼܝܵܢܹܗ ܓܒܼ݂ܵܐ ܠܹܗ ܥܲܡܠܵܐ ܚܠܵܦ ܚܲܛܝܹ̈ܐ ܀", ":ܐ̄ܢܵܐ ܐܵܙܹ̇ܠ ܐ̄ܢܵܐ ܥܢ̣ܵܐ ܠܓܸܠܝܵܢܵܐ ܕܡܲܠܸܠ ܥܲܡܹܗ", "ܘܲܡܬܲܪܓܸܿܡ ܐ̄ܢܵܐ ܫܪܵܪܵܐ ܕܲܫܡܵܟ ܕܠܵܐ ܐܲܚܦܝܝܼܬܼܵܐ ܀", ":ܐ̄ܢܵܐ ܡܲܟܼܪܸܙ ܐ̄ܢܵܐ ܚܹܝܠ ܐܝܼܬܼܘܼܬܼܵܟ ܒܹܝܬܼ ܐܲܪ̈ܥܵܢܹܐ", "ܘܲܡܒܲܛܸܠ ܐ̄ܢܵܐ ܫܸܡ ܐܲܠܵܗܹ̈ܐ ܕܥܸܒܼܕܲܬ̤ ܛܘܼܥܝܲܝ ܀", ":ܗܲܒܼ ܠܝܼ ܛܲܒܼܥܵܐ ܕܲܫܡܵܟ ܪܲܒܵܐ ܕܠܵܐ ܡܸܬܿܕܲܓܲܠ", "ܕܐܸܥܛܸܐ ܒܲܫܡܵܟ ܫܡܵܗܹ̈ܿܐ ܫܐܝܼܠܹ̈ܐ ܕܠܵܐ ܫܲܪܝܼܪܝܼܢ ܀", ":ܟܬܼܘܿܒܼ ܠܝܼ ܣܲܩܪܵܐ ܕܲܪܡ̇ܝ ܐܝܼܕܼܵܐ ܕܐܲܡܝܼܢܘܼܬܼܵܟ", "ܕܐܸܩܪܹܝܗ̇ ܩܕܼܵܡ ܟܠ ܘܢܸܕܲܥ ܟܠܢܵܫ ܕܕܝܼܠܵܟ ܗ̄ܘ̣ ܟܠ ܀", ":ܐܵܘܚܸܕܼ ܒܐܝܼܕܲܝ̈ ܫܲܒܼܛܵܐ ܦܫܝܼܛܵܐ ܕܪܘܼܚ ܨܸܒܼܝܵܢܵܟ", "ܕܐܹܩܲܦܲܚ ܒܹܗ ܦܬܲܟܼܪܹ̈ܐ ܚܲܪ̈ܫܹܐ ܕܪܲܟܸܿܒܼܘ ܫܹܐܕܹ̈ܐ ܀", ":ܐܘܿ ܠܲܢܒܼܝܼܵܐ ܫܒܼܝܼܚ ܒܲܢܒܼܝܼܝܹ̈ܐ ܟܡܵܐ ܐܸܬܿܟܲܝܲܒܼ", "ܕܢܸܛܥܲܢ ܝܘܼܩܪܵܐ ܕܟܼܵܪܘܿܙܘܼܬܼܵ ܕܐܸܬܼܓܲܥܠܲܬ̤ ܠܹܗ ܀", ":ܐܘܿ ܠܐܝܼܙ ܓܲܕܵܐ ܩܲܠܝܼܠ ܗܵܘܢܵܐ ܟܡܵܐ ܪܗܸܛ̣ ܗܵܘܢܹܗ", "ܕܥܲܕܼܠܵܐ ܢܚܸܙܘܿܩ ܡ̣ܛܵܐ ܨܸܒܼܝܵܢܹܗ ܠܐܲܝܟܵܐ ܕܫܲܠܚ̣ܘܼܗܝ ܀", ":ܐܘܿ ܠܚܲܙܵܝܵܐ ܕܫܲܦܝܼܪ̈ܵܬܼܵܐ ܟܡܵܐ ܚܵܪ̣ ܫܲܦܝܼܪ", "ܘܛܵܣ̣ ܪܸܥܝܵܢܹܗ ܥܲܠ ܓܸܠܝܵܢܵܐ ܕܪܵܡ ܡ̣ܢ ܚܲܝܠܹܗ ܀", ":ܐܘܿ ܠܲܬܼܪܝܼܨܵܐ ܟܡܵܐ ܝ̄ܕܲܥ ܕܲܢܕܼܘܼܢ ܦܵܪܘܿܫܵܐܝܼܬܼ", "ܕܚܵܪ̣ ܒܲܩܢܘܿܡܹܗ ܘܚܲܝܒܹܗ ܠܥܵܘ̣ܠܵܐ ܕܟܼܠܵܗ̇ ܬܹܒܹܝܠ ܀", ":ܬܵܘ ܢܸܩܒܿܘܿܥ ܠܲܢ ܢܝܼܫܵܐ ܕܕܼܵܡܹ̇ܐ ܠܲܕܼܒܲܪ ܐܵܡܘܿܨ", "ܘܢܸܚܢܸܐ ܠܩܘܼܒܼܠܹܗ ܒܝܲܕܼ ܩܘܼܛܪܵܓܼܵܐ ܕܲܫܟܼܝܼܪ݁ܵܬܲܢ ܀", ":ܬܵܘ ܢܸܬܿܬܲܢܲܚ ܥܲܠ ܣܲܢ̈ܝܵܬܲܢ ܒܕܼܘܼܡܝܵܐ ܕܝܼܠܹܗ", "ܘܲܢܕܼܘܼܢ ܥܵܘ̣ܠܲܢ ܥܲܕܼܠܵܐ ܢܕܼܘܼܢܲܢ ܕܝܼܢܵܐ ܥܬܼܝܼܕܼܵܐ ܀", ":ܢܵܘܕܹܿܐ ܕܲܚ̣ܛܲܝܢ ܐܲܝܟ ܕܐܵܘܕܿܝܼ ܗܘ̤ ܩܕܼܵܡ ܓܸܠܝܵܢܵܐ", "ܕܢܸܫܘܸܐ ܠܡܸܫܡܲܥ ܩܵܠ ܫܘܼܒܼܩܵܢܵܐ ܐܲܝܟ ܕܲܫܡܲܥ ܗܘ̤ ܀"]}