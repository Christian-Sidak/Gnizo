{"title": "On Joseph (Memra 4)", "subtitle": "Memre on Joseph", "syriacTitle": "ܡܺܐܡܪܳܐ ܕܰܐܪܒܥܳܐ ܕܥܰܠ ܝܰܘܣܶܦ", "author": "Jacob of Serugh", "text": ["ܕܩܰܕܺܝܫܳܐ ܡܳܪܝ̱ ܝܰܥܩܽܘܿܒ ܡܺܐܡܪܳܐ ܕܰܐܪܒܥܳܐ ܕܥܰܠ ܝܰܘܣܶܦ", "ܟܰܕ ܐܶܬ݂ܥܲܰܫܼܰܩ ܡܶܢ ܡܳܪܬܶܗ.", "ܡܺܐܡܪܳܐ ܕܢܰܟܼܦܳܐ ܡܠܽܘܼܐܳܐ ܝܰܗܼܒ ܠܺܝ ܡܶܢ ܩܶܪܝܳܢܶܗ:", "ܘܰܕܠܼܳܐ ܐܶܪܕܶܐ ܒܼܝܰܡܳܐ ܕܫܽܘܼܦܼܪ̈ܰܘܗ̱ܝ ܠܳܐ ܡܶܫܟܰܚ ܐ̱ܢܳܐ܆", "ܥܠܰܝܡܳܐ ܝܰܘܣܶܦ ܕܰܒܙܰܗܝܽܘܬܗ ܫܩܰܠ ܢܶܨܚܳܢܳܐ:", "ܬܽܘܿܒ ܬ݀ܳܒܰܥ ܡܶܢܝ̱ ܕܰܐܪܝܡ ܩܳܠ̈ܰܝ ܒܰܙܡܺܝܪ̈ܳܬܼܶܗ.", "ܗ݀ܰܘ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ ܒܶܝܬ ܡܶܨܪ̈ܳܝܶܐ:", "ܙܰܡܼܢܳܗܿ ܠܡܶܠܼܬ݂ܳܐ ܕܬܶܬܢܶܐ ܫܽܘܼܦܪ̈ܰܘܗ̱ܝ ܐܰܝܟܿܳܐ ܕܺܐܝܬܼܰܘܗ̱ܝ.", "ܫܠܺܝܼܚܳܐ ܕܰܢܚܼܶܬ ܕܰܢܨܼܽܘܪ ܐ̱ܪܳܙܳܐ ܕܰܫܠܺܝܚܽܘܼܬ݂ܐ܆", "ܠܬܼܶܗܪܳܐ ܥܰܒܼܕܰܢܝ ܠܰܡܡܰܠܳܠܽܘܼ ܥܰܠ ܢܶܨܚܳܢܰܘ̈ܗ̱ܝ.", "ܡܳܪܝܳܐ ܫܰܕܪܶܗ ܕܿܢܰܬܩܼܶܢ ܐܽܘܼܪܚܳܐ ܩܕܳܡ ܡܰܚܼܰܬܬ݂ܗ:", "ܘܰܗܘܼܳܐ ܣܳܗܕܳܐ ܠܟܼܳܪܽܘܙܽܘܬ݂ܐ ܕܫܰܪܺܝܪ̈ܳܬ݂ܐ܆", "ܚܰܝܠܶܗ ܕܐ̱ܪܳܙܳܐ ܢܰܩܺܝܼܦܼ ܗܘܳܐ ܠܶܗ ܒܽܐܘܪܚܳܐ ܕܰܠܒܼܰܟ݂܆", "ܘܰܒܼܠܶܫܳܢܳܐ ܚܼܰܕܬ݂ܐ ܡܡܼܰܠܶܠ ܟܰܕ ܠܳܐ ܝܺܠܼܶܦ܆", "ܦܿܶܣܼܳܐ ܡܛܼܳܝܗ̱ܝ ܗܘܳܐ ܕܰܠܓܼܰܘ ܡܶܨܪܶܝܢ ܗܽܘܼ ܢܶܚܽܘܼܬ ܗܘܳܐ:", "ܡܶܢ ܕܰܢܚܼܶܬ ܠܶܗ ܫܡܼܰܥ ܠܶܫܳܢܳܐ ܕܠܳܐ ܝܳܕܰܥ ܗܘܳܐ.", "ܠܽܐܘܪܚܳܐ ܪܰܒܬ݂ܐ ܗ݀ܳܝ ܕܿܰܫܠܺܝܼܚ̈ܶܐ ܢܦܼܰܩܼ ܢܶܪܫܽܘܼܡ ܗܘܳܐ:", "ܕܰܒܼܠܶܫܳܢܳܐ ܚܼܰܕܬ݂ܳܐ ܢܡܼܰܠܶܠ ܒܰܐܬ݂ܪ̈ܰܘܳܬ݂ܐ܆", "ܠܶܫܳܢܳܐ ܓܼܶܝܪ ܕܿܠܳܐ ܝܳܕܰܥ ܗܘܳܐ ܟܼܬ݂ܺܝܼܒ ܕܰܫܡܼܰܥ ܗܘܳܐ܆", "ܕܟܼܽܠܳܗ̇ ܐܽܘܪܚܳܐ ܕܰܫܠܺܝܚܽܘܼܬܳܐ ܒܼܶܗ ܨܳܝܼܪܳܐ ܗܘܳܬ݂:", "ܒܗܳܠܶܝܢ ܟ̈ܺܐܢܶܐ ܢܛܺܝܼܪ ܗܘܳܐ ܚܡܺܝܼܪܳܐ ܠܥܳܠܡܳܐ ܟܽܠܼܶܗ܆", "ܘܫܳܕܶܐ ܗܘܳܐ ܠܗܽܘܢ ܒܰܐܬ݂ܪ̈ܰܘܳܬ݂ܳܐ ܢܒܰܣܼܶܡ ܐܶܢܽܘܿܢ", "ܩܼܪܳܐ ܠܰܐܒܪܳܗܳܡ ܡܶܢ ܒܶܝܬ ܐܰܒܽܘܗ̱ܝ ܠܰܐܪܥܳܐ ܕܰܟܼܢܼܰܥܢ.", "ܘܠܺܐܝܣܚܳܩ ܛܰܠܝܳܐ ܡܶܢ ܨܶܝܕ ܐܶܡܶܗ ܕܢܶܗܼܘܶܐ ܕܼܶܒܚܳܐ:", "ܠܝܰܥܩܽܘܒ ܐܰܥܼܪܶܩ ܒܽܐܘܪܚܳܐ ܕܚܳܪܳܢ ܘܰܫܒܼܰܩ ܐܰܬ݂ܪܶܗ.", "ܘܰܡܼܛܳܐ ܠܝܰܘܣܶܦܼ ܐܰܬ݂ܪܳܐ ܕܡܶܨܪܶܝܢ ܢܶܙܕܿܰܒܰܢ ܠܶܗ܆", "ܐܰܝܟ ܕܿܰܠܡܼܶܠܚܳܐ ܒܰܕܿܰܪ ܗܘܳܐ ܠܗܽܘܢ ܒܰܐܬ݂ܪ̈ܰܘܳܬ݂ܳܐ.", "ܕܰܒܼܗ݀ܰܘ ܛܰܥܼܡܳܐ ܬܶܬܼܩܼܢܶܝ ܐܽܘܪܚܳܐ ܕܦܰܟܺܝܼܗܳܐ ܗܘܳܬ݂:", "ܒܗܽܘܢ ܨܿܳܐܰܪ ܗܘܳܐ ܗܳܕܶܐ ܐܽܘܪܚܳܐ ܕܰܫܠܺܝܚܽܘܬ݂ܐ܆", "ܕܰܒܼܬܼܰܠܡܺܝܕ̈ܶܐ ܫܰܕܿܰܪ ܢܽܘܗܪܳܐ ܠܥܳܠܡܳܐ ܟܽܠܼܶܗ.", "ܒܗܳܠܶܝܢ ܐ̱ܪ̈ܳܙܶܐ ܨܽܘܪܬܳܐ ܕܰܒܼܪܳܐ ܡܶܬܼܕܰܢܚܳܐ ܗܘܳܬ݂:", "ܥܰܠ ܦܶܢܝ̈ܳܬ݂ܐ ܘܰܢܗܼܪ̈ܰܝ ܡܶܢܳܗܿ ܒܶܐܣܟܺܝܡ ܐܶܣܟܿܺܝܡ܀", "ܢܚܼܶܬ ܟܺܝܼܬ ܝܰܘܣܶܦ ܥܰܡ ܬܿܰܓܳܪ̈ܶܐ ܐܰܝܟ ܕܶܐܫܼܬܰܕܰܪ܆", "ܘܰܡܼܛܳܐ ܠܡܶܨܪܶܝܢ ܟܰܕ ܠܳܘܼܝܳܐ ܠܶܗ ܡܕܰܒܪܳܢܽܘܼܬ݂ܐ.", "ܕܢܶܚܼܽܘܬ ܢܰܠܦܼܳܗܿ ܠܪܶܚܼܡܰܬ ܓܿܰܘܪܳܐ ܩܰܕܺܝܫܼܽܘܬ݂ܐ܆", "ܘܰܕܢܶܠܒܼܽܘܟ ܗܘܳܐ ܥܝ̈ܳܕܰܘܗ̱ܝ ܢܰܟܼܦ̈ܶܐ ܟܽܠܼܶܗ ܐܰܬ݂ܪܳܐ.", "ܗܳܢܳܐ ܥܰܒܿܕܳܐ ܡܛܼܳܝܗ̱ܝ ܗܘܳܐ ܕܢܶܥܼܒܶܕ ܒܶܝܬ ܡܶܨܪ̈ܳܝܶܐ܆", "ܕܰܐܝܟ ܡܰܚܙܺܝܬ݂ܐ ܢܶܗܘܼܶܐ ܠܰܐܬ݂ܪܳܐ ܘܢܶܨܛܰܒܼܰܬ ܒܶܗ.", "ܚܰܕ ܓܿܰܕܽܘܕܳܐ ܕܡܼܶܢ ܗ݀ܰܘ ܛܽܘܿܗܡܳܐ ܕܒܶܝܬ ܐܰܒܪܳܗܳܡ܆", "ܢܚܼܶܬܼ ܢܶܬܶܠ ܗܘܳܐ ܛܰܥܼܡܳܐ ܠܣ̈ܳܒܶܐ ܕܚܰܡ ܙܰܠܺܝܼܠܳܐ.", "ܛܰܠܼܝܳܐ ܙܰܗܼܝܳܐ ܐܶܫܼܬܰܕܿܰܪ ܗܘܳܐ ܡܶܢ ܟܺܐܢܽܘܼܬ݂ܐ܆", "ܕܰܠܩܰܫܺܝܼ̈ܫܶܐ ܢܶܗܼܘܶܐ ܡܚܿܰܟܶܡ ܒܰܙܗܺܝܪܽܘܼܬܼܶܗ.", "ܠܰܐܬ݂ܪܳܐ ܕܥܰܒ̈ܕܶܐ ܐܶܫܼܬܰܕܰܪ ܗܘܳܐ ܕܢܶܒܼܣܼܽܘܪ ܐܶܢܽܘܢ:", "ܕܠܰܘ ܒܰܟܼܝܳܢܳܐ ܐܺܝܼܬ ܥܰܒܼܕܽܘܬ݂ܐ ܠܰܒܼܢܰܝܢ̈ܳܫܳܐ.", "ܗܘܼܳܐ ܗ̱ܘܳܐ ܥܼܰܒܕܳܐ ܘܰܒܢܰܟܼܦܽܘܼܬ݂ܐ ܡܼܶܬܼܕܰܒܼܰܪ ܗܘܳܐ܆", "ܕܰܠܚܰܡ ܢܶܒܣܼܽܘܪ ܕܶܐܙܕܿܰܠܰܠ ܗܘܳܐ ܡܶܢ ܨܶܒܝܳܢܶܗ.", "ܐܰܝܢܳܐ ܕܰܡܼܛܳܝܗ̱ܝ ܦܿܶܣܼܳܐ ܕܥܰܒܕ̈ܶܐ ܒܝܰܘܣܶܦ ܢܶܚܼܽܘܪ܆", "ܕܶܐܫܼܟܰܚ ܢܶܪܚܼܰܡ ܐܳܦܼ ܠܰܐܠܳܗܳܐ ܘܰܠܡܳܪ̈ܰܝܳܐ.", "ܝܰܒܿܠܼܶܗ ܙܰܒܢܳܐ ܘܟܼܰܕܢܶܗ ܒܢܺܝܼܪܳܐ ܕܰܟܼܒܺܝܫܽܘܬ݂ܐ܆", "ܘܟܼܰܕ ܠܰܐܠܳܗܳܐ ܠܳܐ ܐܰܪܦܺܝܼ ܗܘܳܐ ܦܼܠܼܰܚ ܥܰܒܼܕܽܘܬܼ݂ܐ.", "ܠܡܳܪ̈ܰܘܗ̱ܝ ܝܰܩܼܰܪ ܘܡܶܢ ܐܰܠܳܗܳܐ ܠܳܐ ܐܰܪܚܼܶܩ ܗܘܳܐ܆", "ܩܢܼܳܐ ܥܰܒܼܕܽܘܬ݂ܐ ܘܰܒܼܚܺܐܪܽܘܬܼ݂ܐ ܡܶܬ݂ܗܰܦܰܟ ܗܘܳܐ.", "ܒܰܡܝܰܬܪܽܘܬ݂ܐ ܢܛܼܰܪ ܓܽܘܼܥܠܳܢܳܐ ܕܒܶܝܬ ܐܰܠܳܗܳܐ:", "ܘܰܠܡܳܪ̈ܰܝܳܐ ܚܰܘܺܝܼ ܚܽܘܒܶܗ ܒܟܼܰܫܺܝܼܪܽܘܬ݂ܐ܆", "ܬܼܳܐ ܩܪܽܘܒ ܘܰܚܙܼܺܝ ܟܿܰܕ ܡܶܬ݂ܝܰܒܰܠ ܥܰܠ ܬܰܓܿܳܪ̈ܶܐ.", "ܘܰܒܼܚܺܐܪܽܘܬ݂ܳܐ ܕܠܳܐ ܫܽܘܼܚܠܳܦܰܐ ܗ̱ܘ ܟܰܪ ܕܳܐܙܶܠ ܗܘܳܐ܆", "ܡܶܕܝܰܢ̈ܳܝܶܐ ܫܩܼܰܠܘ ܗ̱ܘܰܘ ܛܺܝ̈ܡܰܘܗ̱ܝ ܡܶܢ ܡܶܨܪ̈ܳܝܶܐ܆", "ܘܰܕܝܳܕܼܰܥ ܗܘܳܐ ܕܡܳܪܝܳܐ ܥܰܡܶܗ ܠܳܐ ܟܶܪܝܰܬܼ݀ ܠܶܗ.", "ܥܰܡ ܬܰܓܳܪ̈ܶܐ ܪܼܕܳܐ ܘܰܡܫܼܰܥܒܰܕ ܟܽܠܳܗ̇ ܐܽܘܪܚܶܗ܆", "ܘܰܒܓ݂ܘ ܡܶܨܪܶܝܢ ܬܽܘܒ ܐܶܙܕܿܰܒܰܢ ܘܰܡܩܼܰܒܶܠ ܗܘܳܐ.", "ܡܶܬ݂ܚܰܠܦܺܝܢ ܗ̱ܘܰܘ ܠܶܗ ܡܳܪ̈ܰܝܳܐ ܒܰܐܬ݂ܪ̈ܰܘܳܬ݂ܐ܆", "ܘܗܳܝ ܚܺܐܪܽܘܬ݂ܐ ܕܡܶܢ ܐܰܠܳܗܳܐ ܠܳܐ ܡܚܰܠܶܦ ܗܘܳܐ.", "ܥܰܠ ܗ̱ܘܳܐ ܕܢܶܦܼܠܽܘܼܚ ܒܶܝܬ ܡܶܨܪ̈ܳܝܶܐܼ ܕܠܳܐ ܩܽܘܼܛܳܥܳܐ܆", "ܘܰܦܼܫܺܝܼܛ ܠܶܒܶܗ ܘܥܺܝܼܪ ܒܰܥܒܳܕܶܗ ܘܪܳܚܶܡ ܡܳܪ̈ܰܘܗ̱ܝ.", "ܢܩܶܐ ܠܬܼܶܫܡܶܫܬܶܗ ܕܡܳܪܳܐ ܫܺܐܝܼܠܳܐ ܕܰܡܿܠܼܶܐ ܙܰܒܢܳܐ܆", "ܘܰܐܣܺܝܼܪ ܚܽܘܼܒܶܗ ܒܗ݀ܳܝ ܡܿܳܪܽܘܬ݂ܐ ܕܠܼܳܐ ܡܶܬ݂ܦܰܩܕܳܐ.", "ܚܰܟܺܝܼܡܳܐ ܗܘܳܐ ܘܝܳܕܰܥ ܢܶܚܼܽܘܪ ܢܰܗܺܝܼܪܳܐܺܝܬ݂܆", "ܘܰܡܼܝܰܩܰܪ ܗܘܳܐ ܠܡܳܪܝܳܐ ܒܼܩܽܘܼܫܬܳܐ ܘܰܠܡܳܪ̈ܰܝܳܐ.", "ܥܪܺܝܼܡ ܗܘܳܐ ܛܰܠܼܝܳܐ ܢܼܶܦܪܽܘܫ ܘܰܠܟܼܽܠ ܕܺܝܼܠܶܗ ܢܶܬܶܠ:", "ܫܽܘܼܒܚܳܐ ܠܡܳܪܝܳܐ ܘܰܠܡܳܪ̈ܰܝܳܐ ܥܒܳܕܳܐ ܕܰܐܚ̈ܰܘܗ̱ܝ.", "ܩܢܽܘܼܡܳܐ ܒܕܰܟܼܺܝܘ ܢܛܼܰܪ ܠܰܐܠܳܗܳܐ ܕܠܳܐ ܨܽܘܚܺܝܼܬ݂ܐ܆", "ܘܰܠܡܶܨܪ̈ܳܝܶܐ ܡܫܰܥܼܒܰܕ ܦ݀ܳܠܰܚ ܒܰܚܦܺܝܼܛܽܘܬ݂ܐ.", "ܩܕܳܡ ܐܰܠܳܗܳܐ ܕܟܶܐ ܘܰܡܨܰܠܰܠ ܝ݀ܳܐܶܐ ܘܰܢܩܼܶܕ܆", "ܘܰܩܕܳܡ ܡܳܪܶܗ ܟܰܫܺܝܼܪ ܘܰܥܬܺܝܼܕ ܘܰܢܩܼܶܐ ܘܰܐܡܺܝܼܢ.", "ܠܡܳܪܝܳܐ ܪܳܚܶܡ ܘܰܠܡܳܪܶܗ ܬܽܘܒ ܠܳܐ ܫܿܳܐܶܛ ܗܘܳܐ:", "ܚܰܕ ܨܶܒܝܳܢܳܐ ܛ݀ܳܒܼܳܐ ܫܰܡܼܶܫ ܠܰܬܼܪ̈ܶܝܢ ܓܿܰܒܺܝܼ̈ܢ.", "ܒܿܢܺܝܼܪܳܐ ܕܿܥܼܰܒ̈ܕܶܐ ܟܼܰܕܢܶܗ ܙܰܒܢܳܐ ܘܶܐܬ݂ܟܰܫܰܪ ܒܶܗ܆", "ܐܳܦܼ ܠܰܐܠܳܗܳܐ ܒܼܶܗ ܦܳܠܰܚ ܗܘܳܐ ܘܰܠܡܳܪ̈ܰܝܳܐ.", "ܟܰܕ ܒܰܪ ܚܺܐܪ̈ܶܐ ܗ̱ܘ ܐܰܢܺܝܼ̇ܚ ܠܰܐܒܽܘܗ̱ܝ ܘܰܐܣܓܿܺܝܼ ܪܰܚܼܡܶܗ:", "ܘܕܰܗܘܳܐ ܥܼܰܒܕܳܐ ܒܼܫܰܦܺܝܼܪܽܘܬ݂ܗ ܠܡܳܪܶܗ ܐܰܬ݂ܗܰܪ܇", "ܠܰܐܠܳܗܳܐ ܕܶܝܢ ܘܰܒܼܥܰܒܼܕܽܘܬ݂ܐ ܘܰܒܼܚܺܐܪܽܘܬ݂ܐ:", "ܪܚܼܶܡ ܒܰܫܪܳܪܳܐ ܘܰܡܪܰܚܼܶܡ ܗܘܳܐ ܘܰܡܝܰܩܼܰܪ ܗܘܳܐ.", "ܒܰܪܶܟ̣ ܡܳܪܝܳܐ ܥܒܳܕܳܐ ܕܺܐܝܕ̈ܰܘܗ̱ܝ ܒܶܝܬ ܡܶܨܪ̈ܳܝܶܐ܆", "ܕܢܶܗܼܘܶܐ ܪܚܺܝܼܡܳܐ ܘܰܡܼܦܼܰܪܢܶܣ ܗܘܳܐ ܚܰܟܺܝܡܼܳܐܺܝܬ݂܆", "ܡܥܰܕܪܳܢܽܘܬ݂ܐ ܢܰܩܺܝܼܦܼܳܐ ܗܘܳܬ ܠܰܥܒܺܝܕ̈ܳܬ݂ܶܗ܆", "ܡܳܪܝܳܐ ܐܰܨܠܰܚ ܒܺܐܝܕܶܗ ܕܢܶܣܥܼܽܘܪ ܟܽܠ ܛܳܒ̈ܳܬ݂ܐ.", "ܐܶܬ݂ܒܰܪܰܟ ܗܘܳܐ ܒܰܝܬܳܐ ܕܡܳܪܶܗ ܡܶܛܽܠܳܬ݂ܗ܆", "ܘܟܼܽܠܡܳܐ ܕܢܶܥܼܒܶܕ ܡܶܫܼܬܰܪܬܰܚ ܗܘܳܐ ܘܣܳܓܶܐ ܒܼܺܐܝ̈ܕܰܘܗ̱ܝ.", "ܟܿܐܼܺܝܢ ܗܘܳܐ ܘܰܬܼܪܺܝܼܨ ܘܰܒܼܒܶܝܬ ܡܳܪܶܗ ܟܿܰܫܺܝܼܪܳܐ ܗܘܳܐ܆", "ܘܟܼܽܠܡܳܐ ܕܰܥܼܒܰܕ ܡܶܢ ܛܰܝܒܽܘܼܬܼܳܐ ܡܼܶܬܼܦܰܪܢܰܣ ܗܘܳܐ.", "ܐܶܢ ܠܰܥܒܳܕܳܐ ܒܼܒܰܝܬܳܐ ܢܶܩܼܪܽܘܒ ܡܼܶܫܬܿܰܪܬܰܚ ܗܘܳܐ܆", "ܘܰܠܚܲܰܩܠܳܐ ܬܽܘܒ ܐܶܢ ܢ݀ܳܦܶܩ ܗܘܳܐ ܣܓ̈ܳܝ ܥܰܠܳܠـ̈ܬܼܳܐ.", "ܐܶܬ̣ܒܰܪܰܟܼ ܗܘܳܐ ܒܼܶܝܬ ܡܶܨܪܳܝܳܐ ܡܶܛܽܠ ܝܰܘܣܶܦ܆", "ܘܰܒܓܼܰܘ ܒܰܝܬܳܐ ܘܰܒܼܚܰܩܠܳܐ ܠܰܡ ܟܽܠ ܕܰܩܢܶܐ ܗ̱ܘܳܐ.", "ܘܨܽܘܼܪܬܶܗ ܕܰܒܼܪܳܐ ܨܠܼܳܬܼ݀ ܛܶܠܳܠܳܗ̇ ܒܶܝܬ ܡܶܨܪ̈ܳܝܶܐ܆", "ܘܰܒܒܼܽܘܪ̈ܟܳܬܼܳܐ ܗܺܝܼ ܣܶܡܟܼܰܬܼ݀ ܗܘܳܬܼ݀ ܠܰܥܒܺܝܕ̈ܳܬܼܶܗ.", "ܥܰܠܼ ܠܰܣܡܳܟ݂ܐ ܘܝܰܗܼܒ ܗܘܳܐ ܚܲܰܡܪܳܐ ܠܕܰܣܢܺܝܼܩܺܝܢ ܗ̱ܘܰܘ܆", "ܢܦܼܰܩܼ ܗܘܳܐ ܠܚܽܘܼܪܒܳܐ ܘܰܐܣܓܿܺܝܼ ܠܰܚܡܳܐ ܠܰܕܟܳܦܢܼܺܝܢ ܗ̱ܘܰܘ.", "ܡܶܢ ܗܰܘ ܓܽܘܼܫܡܳܐ ܐܶܬ݂ܝܰܠܕܰܬܼ݀ ܗܘܳܬܼ݀ ܛܶܠܳܢܺܝܼܬܼܳܐ܆", "ܒܶܝܬ ܡܶܨܪܳܝܳܐ ܘܒܰܪܰܟ݂ܬܶܗ ܗܘܳܬܼ݀ ܒܺܐܝܕ̈ܰܝ ܝܰܘܣܶܦ܆", "ܚܶܣܼܕ̣ܶܗ ܕܰܒܼܪܳܐ ܫܰܩܺܝܼܠ ܗܘܳܐ ܝܰܘܣܶܦ ܟܰܕ ܐܶܙܕܰܒܼܰܢ܇", "ܘܒܶܗ ܐܰܨܠܼܰܚ ܗܘܳܐ ܕܢܶܗܼܘܶܐ ܢܰܨܺܝܼܚ ܒܰܥܒܺܝܕ̈ܳܬܼܶܗ.", "ܠܡܳܪܶܗ ܕܳܡܿܶܐ ܘܰܒܓܼܰܘ ܒܰܝܬܐ ܘܰܒܓܼܰܘ ܚܽܘܼܪܒܳܐ܆", "ܟܽܠ ܡܿܰܣܓܶܐ ܗܘܳܐ ܡܶܢ ܦܽܘܪ̈ܢܳܣܰܘܗ̱ܝ ܐܰܠܳܗܳܝ̈ܶܐ.", "ܘܟܼܰܕ ܡܶܣܬܿܰܡܼܰܟܼ ܥܰܠ ܗ݀ܳܝ ܨܽܘܪܬܶܗ ܪܰܒܬ݂ܳܐ ܕܰܒܪܳܐ܆", "ܘܰܒܒܽܘܪ̈ܟܳܬ݂ܗ ܒܰܝܬܳܐ ܕܡܳܪ̈ܰܘܗ̱ܝ ܡܶܬܼܝܰܬܰܪ ܗܘܳܐ.", "ܘܟܼܽܠܡܳܐ ܕܢܶܥܼܒܶܕ ܡܶܫܼܬܰܪܬܳܚܽܘܼ ܡܶܫܼܬܰܪܬܰܚ ܗܘܳܐ܆", "ܘܪ̈ܳܒܿܝܳܢ ܒܺܐܝܕ̈ܰܘܗ̱ܝ ܫܰܦܺܝܪ̈ܳܬܼܳܐ ܠܟܼܽܠ ܕܰܚܕܳܪ̈ܰܘܗ̱ܝ.", "ܘܬܰܩܺܝܼܦܼ ܒܰܝܬܳܐ ܡܶܢ ܦܽܘܼܪܢܳܣܳܐ ܕܚܰܟܺܝܡܽܘܼܬ݂ܶܗ܆", "ܘܰܒܟܼܽܠ ܕܽܘܟܳܐ ܥܒܳܕܳܐ ܕܺܐܝ̈ܕܰܘܗ̱ܝ ܡܶܬ݂ܒܰܪܼܰܟܼ ܗܘܳܐ.", "ܟܰܕ ܕܳܡܶܐ ܗܘܳܐ ܠܰܒܼܪܳܐ ܒܫܽܘܼܦܼܪ̈ܰܘܗ̱ܝ ܘܰܒܼܦܰܐܝܽܘܼܬ݂ܶܗ", "ܚܛܺܝܼܬܼܳܐ ܚܶܣܡܼܰܬܼ݀ ܬܶܫܼܕܶܐ ܣܝܳܢܳܐ ܥܰܠ ܫܰܦܺܝܼܪܳܐ.", "ܚܙܼܳܬܼܶܗ ܡܳܪܬܶܗ ܠܛܰܠܝܳܐ ܕܰܦܿܐܼܶܐ ܘܪܶܓܰܬܼ݀ ܡܺܝܼܬܰܬܼ݀.", "ܕܰܠܢܰܟܼܦܽܘܼܬ݂ܗ ܕܿܛܰܠܼܝܳܐ ܬܼܶܣܼܪܽܘܚܝ ܕܰܪܚܺܝܼܡܳܐ ܗܘܳܬܼ݀܇", "ܗܳܐ ܟܼܡܳܐ ܫܽܘܼܦܼܪܳܐ ܐܺܝܼܬܼ ܒܶܗ ܒܝܰܘܣܶܦ ܡܶܢ ܕܿܰܡܫܺܝܼܚܳܐ܆", "ܕܳܐܦܼ ܒܿܰܐܓ݂ܘܢܳܐ ܩܼܳܡ ܐܰܟܼܘܳܬ݂ܶܗ ܘܠܳܐ ܐܶܬܼܪܰܦܺܝܼ.", "ܚܛܺܝܼܬ݂ܐ ܒܼܡܳܪܰܢ ܐܰܝܟܼ ܡܶܨܪܳܝܬܳܐ ܒܝܰܘܣܶܦܼ ܚܵܳܪܰܬܼ݀:", "ܘܶܐܬ݂ܢܰܩܝܼܰܬܼ݀ ܠܶܗ ܒܿܕܰܐܪܳܐ ܐܰܡܺܝܼܢܳܐ ܢܰܓܿܺܝܼܪܐܳܝܺܬ݂܆", "ܨܠܼܳܬܼ݀ ܠܶܗ ܦܰܚܳܐ ܕܬܶܓܼܽܘܼܫܝ ܚܰܝܠܶܗ ܐܶܢ ܡܼܶܬܼܥܰܪܩܰܠ܆", "ܛܶܡܼܪܰܬܼ݀ ܢܶܫܼܒ̈ܶܝܗܿ ܘܟܼܽܠܗܺܘܢ ܦܰܣܼܶܩ ܘܰܥܒܼܰܪ ܐܶܢܽܘܢ", "ܟܿܽܠܗܽܘܢ ܫ̈ܶܕܠܶܐ ܕܰܪ̈ܓܼܺܝܓܼܳܬܼܳܐ ܣܶܕܪܰܬܼ݀ ܩܽܘܕܡܰܘܗ̱ܝ܆", "ܘܰܒܚܺܝܼܨܽܘܼܬ݂ܶܗ ܒܿܰܣܼܪܳܗܿ ܠܟܼܽܠܳܗ̇ ܕܰܓܳܠܽܘܼܬ݂ܐ.", "ܠܪܶܚܡܼܰܬ݀ ܟܿܰܪܣܳܐ ܒܨܲܰܘܡܳܐ ܦܰܪܣܼܺܝ ܘܶܐܡܼܰܕ ܡܶܢܳܗܿ܆", "ܘܰܒܡܽܘܼܟܵܳܟܶܗ ܠܪܶܚܡܼܰܬ݀ ܫܽܘܼܒܚܳܐ ܘܰܠܫܽܘܼܠܛܳܢܳܐ.", "ܒܟܠܼܽܗܽܘܢ ܕܰܐܪ̈ܶܐ ܚܛܺܝܼܬܼܳܐ ܚܵܳܒܼܰܬܼ݀ ܡܶܢ ܦܳܪܽܘܩܳܐ܆", "ܫܲܰܦܺܝܼܪ ܗܘܳܐ ܠܶܗ ܠܝܰܘܣܶܦܼ ܢܼܶܙܟܼܶܐ ܕܰܕܡܽܘܼܬܶܗ ܗܘܳܐ.", "ܐܳܦܼ ܡܶܨܪܳܝܬܳܐ ܒܥܼܳܬܼ݀ ܠܳܗ̇ ܦܽܘܼܪܣܳܐ ܥܰܠ ܕܰܪܓܼܺܝܓܼܳܐ܆", "ܕܰܐܪܳܐ ܕܪܶܓܿܬ݂ܐ ܣܶܕܪܰܬܼ݀ ܬ݀ܩܼܰܪܶܒܝ ܥܰܡ ܫܲܰܦܺܝܼܪܳܐ.", "ܗܽܘܼ ܕܝܶܢ ܛܰܠܝܼܳܐ ܐܶܙܕܿܰܝܰܢ ܗܘܳܐ ܒܼܩܰܕܿܺܝܫܽܘܼܬܼܳܐ܆", "ܕܿܠܼܳܐ ܢܼܶܣܪܽܘܚ ܗܘܳܐ ܫܽܘܼܦܼܪܳܐ ܕܨܽܘܼܪܬܳܐ ܕܰܡܼܙܼܰܝܰܚ ܗܘܳܐ.", "ܚܼܙܳܐ ܠܙܰܠܺܝܠܬܳܐ ܕܣܶܕܪܰܬܼ݀ ܫܽܘܼܦܼܪܳܗܿ ܬܰܩܪܶܒܝ ܥܰܡܶܗ܆", "ܘܰܒܼܢܰܟܼܦܽܘܼܬܐ ܐܰܩܺܝܼܡ ܓܰܒܳܐ ܕܼܠܳܐ ܢܶܬܼܪܰܦܶܐ.", "ܒܣܰܟܪܳܐ ܚܠܺܝܼܡܬܳܐ ܕܩܰܕܺܝܫܽܘܼܬܼܳܐ ܡܼܶܬܼܩܰܕܰܫ ܗܘܳܐ܆", "ܠܽܘܩܒܰܠ ܙܰܘܥܳܐ ܕܪܶܓܿܬܳܐ ܣܢܺܝܼܬܼܳܐ ܘܰܡܩܰܦܼܰܚ ܠܳܗ̇܇", "ܫܰܦܺܝܼܪ ܗܘܳܐ ܠܶܗ ܕܢܶܙܟܶܐ ܒܼܕܰܐܪܳܐ ܕܥܰܠܰܝܡܽܘܬ݂ܐ܆", "ܕܿܠܳܐ ܢܕܰܘܶܕ ܗܘܳܐ ܕܼܡܽܘܼܬ݂ܐ ܕܕܰܐܪܶܗ ܕܿܗ݀ܰܘ ܙܳܟܶܐ ܟܼܽܠ.", "ܦܿܐܼܶܐ ܠܳܗ̇ ܠܡܶܠܼܬܼܳܐ ܕܬܼܶܬܢܼܶܐ ܫܽܘܼܦܼܪ̈ܰܘܗ̱ܝ ܣܰܓܿܺܝܳܐܝܳܬܳܐ:", "ܕܣܰܓܿܺܝ ܪܚܺܝܼܡܳܐ ܨܽܘܼܪܬܳܐ ܕܰܫܒܼܰܩ ܒܶܝܬ ܩܶܪ̈ܝܳܢܶܐ܆", "ܢܟܼܶܦ ܗܽܘ ܫܰܪܒܶܗ ܘܰܒܼܙܰܗܝܽܘܼܬܼܳܐ ܣܡܺܝܼܟ ܩܶܪܝܳܢܶܗ.", "ܘܟܼܽܠܶܗ ܫܽܘܼܦܼܪܰܐ ܗ̱ܿܘ ܠܰܐܝܢܳܐ ܕܚܳܐܰܪ ܢܰܗܺܝܼܪܳܐܺܝܬ̣.", "ܙܟܼܳܐ ܒܼܰܩܪܳܒܼܳܐ ܕܡܼܶܫܼܬܰܦܼܠܺܝܢ ܒܶܗ ܟܽܠ ܓܿܰܢ̱ܒܳܪ̈ܶܐ܆", "ܘܶܐܪܰܥܼ ܩܺܐܪܣܳܐ ܕܳܐܦܼ ܟܰܫܺܝܼܪ̈ܶܐ ܒܼܶܗ ܡܶܫܼܬܰܗܶܝܢ.", "ܙܟܼܳܐ ܠܗܳ݀ܝ ܕܰܙܟܼܰܬܼ݀ ܠܫܶܡܫܽܘܢ ܕܰܙܟܼܳܐ ܘܩܰܛܠܶܗ ܠܰܐܪܝܳܐ܆", "ܘܰܠܓܼܰܢ̱ܒܳܪ̈ܶܐ ܒܢ̈ܰܝ ܕܰܝܳܢ̈ܶܐ ܒܡܰܝ̈ܳܐ ܚܶܢܩܼܰܬ݀܆", "ܒܗܳܢܳܐ ܦܼܰܚܳܐ ܢܦܼܰܠ ܗܘܳܐ ܐܳܕܳܡ ܪܺܝܫܼܳܐ ܕܛܽܘܿܗ̈ܡܶܐ܆", "ܘܟܼܰܕ ܕܳܫܼܶܗ ܗܘܳܐ ܬܼܰܒܼܪܶܗ ܝܰܘܣܶܦ ܘܶܐܡܼܰܕ ܡܶܢܶܗ.", "ܡܨܺܝܕܬܳܐ ܪܰܒܬ݂ܳܐ ܐܶܬ݂ܦܰܪܣܼܰܬܼ݀ ܗܘܳܬܼ݀ ܥܰܠ ܩܰܠܺܝܼܠܳܐ:", "ܘܰܨܪܳܗܿ ܘܰܥܒܼܰܪ ܘܠܳܐ ܥܰܪܩܼܰܠܬܼܶܗ ܒܰܪܘܺܝܼܚܽܘܼܬܼܳܗܿ.", "ܠܕܰܐܪܶܗ ܕܝܰܘܣܶܦܼ ܐܳܦܼ ܡ̈ܰܠܰܐܟܼܶܐ ܗ̱ܘܼܰܘ ܚܰܙ̈ܳܝܶܐ:", "ܕܰܒܓܼܰܘ ܢܶܩܥܳܗܿ ܠܶܐܣܦܶܣ ܫܰܦܼܶܠ ܒܰܚܠܺܝܼܨܽܘܬ݂ܶܗ.", "ܒܓܼܰܘ ܢܳܡܰܪܬܳܐ ܥܰܡ ܐܰܪܝܽܘܼܬܼܳܐ ܡܶܬܼܟܲܰܬܰܫ ܗܘܳܐ܆", "ܘܠܳܐ ܚܳܒܼ ܡܶܢܳܗܿ ܕܰܠܒܼܺܝܒܼܳܐ ܗܘܳܐ ܣܼܰܐܪܶܣ ܕܰܡܼܛܳܝܗ̱ܝ.", "ܚܙܼܰܘ ܦܳܪ̈ܽܘܫܶܐ ܟܼܡܳܐ ܬܼܡܺܝܼܗ ܕܳܪܶܗ ܕܗܰܘ ܢܰܨܺܝܼܚܳܐ:", "ܕܰܐܝܿܟܰܢ ܘܰܟܼܡܳܐ ܘܰܐܝܿܟܰܢܳܐ ܙܟܼܳܐ ܒܟܰܫܺܝܼܪܽܘܬ݂ܶܗ.", "ܒܰܥܠܰܝܡܽܘܼܬܼܶܗ ܐܰܬܼܪܳܐ ܕܚ̈ܰܫܶܐ ܘܰܪܦܝܼܰܬܼ݀ ܙܰܘ̈ܥܶܐ܆", "ܒܰܐܡܺܝܢܽܘܼܬ݂ܐ ܕܟܽܠܝܽܘܡ ܕܰܐܪܳܐ ܡܶܬܼܚܰܠܰܦܼ ܠܶܗ܇", "ܒܓܼܰܘ ܩܺܝܛܽܘܢܳܐ ܕܝܳܗܶܒ ܐܺܝܕܳܐ ܠܰܣܬܺܝܼܪ̈ܳܬܼܳܐ܆", "ܘܰܒܼܥܰܒܼܕܽܘܬ݂ܐ ܕܪ̈ܰܦܝܼܳܢ ܚܝ̈ܰܝܶܗܿ ܡܶܢ ܘܳܠܺܝܼܬ݂ܐ܆", "ܟܰܕ ܠܰܟܼܝܳܢܳܐ ܫܳܓܼܪܳܐ ܪܶܓܿܬ݂ܳܐ ܒܚܰܡܺܝܡܽܘܼܬ݂ܗܿ܆", "ܘܗ̇ܳܝ ܕܰܡܫܰܕܠܳܐ ܐܺܝܼܬܼܶܝܗܿ ܡܳܪܬܳܐ ܕܰܡܫܼܰܥܒܰܕ ܠܳܗ̇.", "ܘܰܒܓܼܰܘ ܒܰܝܬܳܗܿ ܒܳܥܝܳܐ ܦܼܽܘܪܼܣܳܗܿ ܡܶܢ ܒܰܪ ܒܰܝܬܳܗܿ܆", "ܘܰܦܼܫܺܝܩ ܕܰܐܪܳܐ ܕܢܶܦܶܠ ܛܰܠܝܳܐ ܘܠܳܐ ܢܳܦܶܠ ܗܘܳܐ.", "ܒܗܳܢܳܐ ܐܰܬܼܪܳܐ ܥܰܙܺܝܼ ܝܰܘܣܶܦ ܢܶܬܼܟܰܬܰܫ ܗܘܳܐ܆", "ܐܳܦܼܠܳܐ ܡܶܕܶܡ ܐܶܫܟܰܚ ܪܰܦܺܝܼ ܠܗ̇ܳܝ ܚܺܝܼܨܽܘܬܼܶܗ.", "ܦܳܩܕܳܐ ܡܳܪܬܳܐ ܘܠܳܐ ܫܳܡܰܥ ܠܳܗ̇ ܟܰܕ ܣܳܓܼܶܕ ܠܳܗ̇:", "ܕܳܠܩܳܐ ܪܶܓܿܬܼܳܐ ܘܠܳܐ ܝܳܩܶܕ ܒܳܗܿ ܟܰܕ ܩܳܐܶܡ ܒܳܗܿ.", "ܦܫܺܝܼܩ ܣܽܘܼܥܪܳܢܳܐ ܘܠܳܐ ܩܳܪܶܒ ܠܶܗ ܟܰܕ ܥܰܡܶܗ ܗܽܘ܆", "ܣܕܺܝܪ ܥܶܢܼܝܳܢܳܐ ܘܟܼܽܠܗܽܘܢ ܝܰܘܡ̈ܶܐ ܠܳܗ̇ ܫܳܐܶܛ ܗܘܳܐ.", "ܛܳܒ ܡܶܢ ܙܰܘ̈ܥܶܐ ܕܪܶܓܿܬ݂ܳܐ ܣܢܺܝܼܬܼܳܐ ܒܺܝܼܫ ܥܶܢܼܝܳܢܳܐ܆", "ܕܒܼܰܐܡܺܝܢܽܘܼܬܼܳܐ ܐܳܦܼ ܛܰܪܳܢܳܐ ܡܨܼܶܐ ܡܶܬܼܦܰܫܰܪ܆", "ܠܦܶܓܼܥܼܳܐ ܣܰܢܼܝܳܐ ܕܡܶܢ ܣܰܩܽܘܒܠܳܐ ܙܳܟܶܐ ܗ̱ܘ ܠܶܗ ܐ̱ܢܳܫ:", "ܘܶܐܢ ܡܶܢ ܓܶܕܫܳܐ ܩܪܳܒܳܐ ܢܙܺܝܥܼܺܝܘܗ̱ܝ ܚܳܣܶܢ ܗܽܘ ܠܶܗ.", "ܠܥܶܢܼܝܳܢܳܐ ܕܶܝܢ ܐܰܝܢܳܐ ܕܙܳܟܼܶܐ ܬܼܡܺܝܼܗܽ ܗ̱ܘ ܕܿܰܐܪܶܗ:", "ܠܝܰܘܣܶܦܼ ܕܳܡܶܐ ܕܠܰܐܡܺܝܢܽܘܼܬܼܳܐ ܙܟܼܳܐ ܘܶܐܬܼܟܰܠܼܰܠ.", "ܒܓܼܰܘ ܬܰܪܥܺܝܼܬܼܳܐ ܐܺܝܼܬܼ ܗܽܘ ܩܳܪܒܳܐ ܕܰܟܣܼܶܐ ܟܼܽܠܝܽܘܡ܆", "ܘܰܒܼܚܽܘܫܳܒܼܳܐ ܐܳܦܼ ܙܳܟܼܶܐ ܗ̱ܘ ܐ̱ܢܳܫ ܐܳܦܼ ܡܼܶܬܼܚܰܝܰܒ.", "ܐܺܝܼܬܼ ܗܽܘ ܐܰܝܟܳܐ ܕܗ̇ܰܘ ܚܽܘܼܫܳܒܼܳܐ ܪܰܦܼܝܼܳܐ ܙܳܟܼܶܐ܆", "ܘܶܡܛܽܠ ܕܰܓܼܠܺܝܼܙ ܡܶܢ ܥܶܢܼܝܳܢܳܐ ܕܠܳܐ ܙܳܟܽܘܬܰܐ ܗ̱ܘ.", "ܘܒܳܬ݂ܰܪ ܙܰܒܢܳܐ ܐܶܢܗܼܽܘ ܕܡܶܫܼܟܰܚ ܦܶܓܥܼܳܐ ܪܰܦܼܝܳܐܼ܆", "ܕܰܥܺܝܟܼܽ ܗ̱ܘ ܗ̇ܰܘ ܘܡܰܓܗܶܐ ܩܢܽܘܼܡܳܐ ܡܶܢ ܣܽܘܼܓܿܦܳܢܳܐ.", "ܝܰܘܣܶܦܼ ܙܰܗܼܝܳܐ ܠܰܘ ܗܳܟܼܰܢܳܐ ܙܟܼܳܐ ܒܥܶܠܠܳـ̈ܬ݂ܳܐ:", "ܐܶܠܳܐ ܒܼܩܽܘܼܫܬܳܐ ܙܳܟܼܽܘܬ݂ܐ ܗܘܳܬܼ݀ ܡܰܠܝܼܰܬܼ݀ ܬܶܗܿܪܳܐ.", "ܟܰܕ ܥܶܢܼܝܳܢܳܐ ܕܡܳܪܬܶܗ ܟܽܠܝܽܘܿܡ ܫܳܕܼܶܠ ܗܘܳܐ ܠܶܗ:", "ܘܚܰܕ ܚܽܘܼܫܳܒܼܳܐ ܕܠܳܐ ܫܽܘܼܚܠܳܦܼܳܐ ܩܳܐܶܡ ܗܘܳܐ ܒܶܗ:", "ܟܰܕ ܡܶܬܼܗܰܦܰܟ ܕܰܐܪܳܐ ܟܼܽܠܝܽܘܿܡ ܗܽܘܼ ܥܰܡ ܢܰܦܼܫܶܗ:", "ܘܠܳܐ ܐܺܝܼܬܼ ܐܶܡܼܬ݂ܰܝ ܕܰܢܚܼܶܬ ܝܰܘܣܶܦ ܡܶܢ ܙܳܟܼܽܘܬ݂ܳܐ܆", "ܟܰܕ ܥܰܡ ܪܶܓܠܶܗ ܪܳܗܶܛ ܦܰܚܳܐ ܟܰܪ ܕܳܐܙܶܠ ܗܘܳܐ:", "ܘܟܼܰܕ ܕܳܐ݀ܶܫ ܠܶܗ ܠܳܐ ܢܳܦܶܠ ܗܘܳܐ ܕܰܥܪܺܝܼܡܳܐ ܗܘܳܐ.", "ܫ݀ܳܕܠܳܐ ܗܘܳܬܼ݀ ܠܶܗ ܡܳܪܬܳܐ ܠܥܰܒܼܕܳܐ ܘܠܳܐ ܡܩܰܒܼܶܠ ܗܘܳܐ܆", "ܘܟܼܰܕ ܛܳܒܼ ܐܰܣܠܺܝܼ ܟܽܠܗܶܝܢ ܡܶܠܶܝ̈ܗܿ ܠܳܐ ܫܼܳܛܳܗܿ ܗܘܳܐ.", "ܒܰܣܺܝܼܡܳܐܺܝܼܬܼ ܡܰܪܬܶܐ ܗܘܳܐ ܠܳܗ̇ ܕܠܳܐ ܫܺܝܛܽܘܼܬ݂ܳܐ܆", "ܕܬܶܗܘܼܶܐ ܝܳܕܥܳܐ ܒܼܰܐܝܠܶܝܢ ܙܳܕܶܩ ܢܶܫܬܼܰܥܒܰܕ ܠܳܗ̇.", "ܘܰܐܟܼܡܳܐ ܕܗܳܠܶܝܢ ܡܶܬ݂ܐܡܪ̈ܳܢ ܗ̱ܘ̈ܰܝ ܡܶܢ ܚܰܟܺܝܼܡܳܐ܆", "ܠܡܳܪܬܶܗ ܟܽܠܝܽܘܡ ܟܰܕ ܬܳܟ̣ܶܣ ܠܶܗ ܡܶܢ ܣܽܘܼܓܦܳܢܳܐ.", "ܕܥܼܰܒܕܶܟܼܝ ܐܶܢܳܐ ܠܳܐ ܛܺܥܝܬܼ ܡܶܡܬ݂ܘܡ ܐܰܘܿ ܛܳܥܶܐ ܐ̱ܢܳܐ.", "ܘܰܕܡܳܪܬܳܐ ܐܰܢ̱ܬܝ ܪܶܥܝܼܳܢܝ̱ ܣܳܓܼܶܕ ܘܰܡܫܼܰܥܒܰܕ ܠܶܟܼܝ̱.", "ܕܰܠܦܽܘܼܩܕܳܢܶܟܼܝ ܐܶܫܡܰܥ ܟܽܠܝܽܘܿܡ ܬܽܘܒ ܣܺܝܼܡܳܐ ܠܺܝ܆", "ܘܶܐ݀ܥܒܶܕ ܗܳܕܶܐ ܕܫ݀ܶܡܥܶܬ̣ ܡܶܢܶܟܼܝ̱ ܠܳܐ ܡܶܫܼܟܰܚ ܐ̱ܢܳܐ܆", "ܒܰܐܝܠܶܝܢ ܕܳܐܠـ̈ܨܳܢ ܐܰܝܟ ܕܰܠܡܳܪܬܳܐ ܡܝܰܩܰܪ ܐ̱ܢܳܐ ܠܶܟ̣ܝ̱:", "ܘܰܕܠܳܐ ܘܳܠܝ̈ܳܢ ܟܰܕ ܡܦܺܝܼܣ ܐ̱ܢܳܐ ܫܒܽܘܿܩܝ ܡܶܬܼܥܰܒܪ̈ܳܢ.", "ܣܛܰܪ ܡܶܢ ܗܳܕܶܐ ܟܼܽܠܡܳܐ ܕܬܶܒܼܥܺܝܢܝ̱ ܫܳܡܰܥ ܐ̱ܢܳܐ ܠܶܟܼܝ̱܆", "ܘܳܐܦܼܠܳܐ ܒܼܗܳܕܶܐ ܐܶܠܽܘܼ ܟܺܐܢܳܐ ܡܥܰܨܶܐ ܗܘܺܝܬ̣ ܠܶܟܼܝ.", "ܠܰܘ ܟܺܐܢܽܘܼܬܳܐ ܗ̱ܝ ܕܶܐܗܘܶܐ ܢܟܼܺܝܼܠܳܐ ܘܣܳܢܶܐ ܡܳܪܶܗ܆", "ܘܰܐܘܒܶܕ ܚܰܝ̈ܰܝ ܡܶܢ ܐܰܠܳܗܳܐ ܒܼܪܽܘܫܥܳܐ ܗܳܢܳܐ.", "ܘܰܟܼܒܰܪ ܐܶܡܼܪܰܬܼ݀ ܗܳܝ ܙܰܠܺܝܼܠܬܳܐ ܠܙܰܗܼܝܳܐ ܝܰܘܣܶܦ܆", "ܕܡܶܛܽܠ ܡܳܢܳܐ ܐܰܣܠܺܝܼܬܿ ܡܼܶܠ̈ܰܝ ܟܰܕ ܝܰܩܺܝܼܪ̈ܳܢ.", "ܠܰܘ ܨܰܥܪܳܐ ܠܳܟܼ ܬܶܥܒܶܕ ܨܶܒܝܳܢܝ̱ ܒܰܪ ܥܶܒܪ̈ܳܝܶܐ܆", "ܐܶܢܰܐ ܗ̱ܘ ܢܶܚܿܬܶܬܼ ܡܶܢ ܚܺܐܪܽܘܬ݂ܐ ܕܠܳܟܼ ܐܶܫܬܰܥܒܰܕ.", "ܠܳܟܼ ܪܰܒܽܘܬ̣ܳܐ ܗ̱ܝ ܬܶܣܥܼܽܘܪ ܡܶܕܶܡ ܕܳܐܡܿܪܳܐ ܐ̱ܢܳܐ ܠܳܟܼ.", "ܐܶܢܳܐ ܗܰܘ ܙܶܥܪܶܬܼ ܕܺܐܬ݂ܶܐ ܠܬܰܪܥܳܟܼ ܒܰܣܢܺܝܩܽܘܼܬܼܳܐ.", "ܐܶܢܰܐ ܗ̱ܘ ܫܶܘܿܪܶܬܼ ܕܰܪܓܼܳܐ ܠܒܳܬ݂ܪܳܐ ܡܶܢ ܪܰܒܽܘܬ̣ܐ܆", "ܐܰܢ̱ܬ ܕܶܝܢ ܛܰܠܼܝܳܐ ܠܳܐ ܙܳܥܰܪ ܐܰܢ̱ܬ ܡܶܢ ܣܽܘܥܪܳܢܳܐ܆", "ܙܰܒܢܳܐ ܨܠܳܐ ܥܠܰܝ ܕܶܐܒܿܥܶܐ ܡܶܢܳܟܼ ܬܶܥܼܒܶܕ ܨܶܒܝܳܢܝ̱܆", "ܠܳܟܼ ܕܶܝܢ ܕܺܝܠܳܟ ܕܰܪܓܼܳܐ ܐܰܣܩܼܳܟܼ ܡܳܐ ܕܰܫܡܼܰܥܬܳܢܝ̱.", "ܐܶܢܰܐ ܗ̱ܘ ܢܶܦܠܶܬܼ ܡܶܢ ܪܰܒܽܘܬ݂ܐ ܕܰܐܚܺܝܼܕܳܐ ܗܘܺܝܬܼ܆", "ܐܰܢ̱ܬ ܕܶܝܢ ܛܰܠܝܳܐ ܬܺܐܼܪܰܒ ܐܺܝܼܬܼ ܠܳܟ ܐܶܢ ܬܶܫܶܡܼܰܥܢܝ̱܀", "ܐܳܡܰܪ ܝܰܘܣܶܦ ܠܳܐ ܢܳܦܶܠ ܐ̱ܢܳܐ ܡܶܢ ܐܰܠܳܗܳܐ:", "ܘܰܒܚܺܐܪܽܘܬܼܶܟܝ̱ ܕܺܝܼܠܶܟܼܝ ܡܽܘܡܳܐ ܠܳܐ ܣܳܐܶܡ ܐ̱ܢܳܐ.", "ܐܶܠܳܐ ܒܕܰܟܼܝܽܘܼܬ݂ܝ ܘܰܒܼܬܰܩܢܽܘܼܬ݂ܳܐ ܠܶܟܼܝ̱ ܢܳܛܰܪ ܐ̱ܢܳܐ܆", "ܕܠܳܐ ܢܶܬܼܒܰܠܒܰܠ ܒܺܐܝܕ̈ܰܝ ܛܶܟܿܣܼܳܐ ܕܫܰܦܺܝܼܪ̈ܳܬܼܳܐ܆", "ܠܡܳܢܳܐ ܬܶܦܼܠܺܝܼܢ ܡܶܢ ܗ̇ܰܘ ܚܽܘܒܳܐ ܕܫܰܘܬܳܦܼܽܘܼܬܼܳܐ.", "ܐܳܦܼܠܺܝܼ ܬܰܪܡܶܝܢ ܡܶܢ ܚܽܘܼܠܛܳܢܳܐ ܕܨܶܝܕ ܐܰܠܳܗܳܐ܆", "ܦܽܘܫܝ ܐܰܢ̱ܬܝ ܚܺܐܪܬܳܐ ܕܢܳܛܪܳܐ ܫܪܳܪܳܐ ܥܰܡ ܫܰܘܬܳܦܼܳܗܿ܆", "ܘܶܐܢܳܐ ܥܰܒܼܕܳܐ ܕܠܼܳܐ ܚܼܛܳܐ ܠܡܳܪܝܳܐ ܒܼܶܝܬ ܡܳܪ̈ܰܝܳܐ.", "ܠܶܟܼܝ ܫܰܦܺܝܪ ܠܶܟܼܝܼ ܬܶܛܪܼܺܝܢ ܐܽܘܪܚܳܐ ܥܰܡ ܒܰܪ ܙܰܘܓܿܶܟܼܝ܆", "ܘܕܺܝܼܠܝ ܬܽܘܒ ܗܳܕܳܐ ܗ̱ܝ ܕܶܐܛܰܪ ܓܽܘܼܥܠܳܢܝ̱ ܥܰܡ ܐܰܠܳܗܳܐ.", "ܠܡܽܘܢ ܠܶܟܼܝ ܨܰܥܪܳܐ ܟܰܕ ܬܶܬܿܢܰܟܼܠܼܺܝܢ ܥܰܠ ܫܰܘܬܳܦܶܟܼܝ܆", "ܘܰܚܛܺܝܬ݂ܐ ܠܺܝ ܟܰܕ ܥܳܒܰܪ ܐ̱ܢܳܐ ܡܶܢ ܘܳܠܺܝܼܬܼܳܐ.", "ܟܰܬܰܪ ܚܺܐܪܬܳܐ ܘܰܒܼܡܳܪܽܘܬ݂ܐ ܕܠܳܐ ܢܶܟܼܝܼܳܢܳܐ܆", "ܘܶܐܢܳܐ ܒܼܫܶܠܼܝܳܐ ܘܰܒܼܥܰܒܼܕܽܘܬܼܳܐ ܕܠܳܐ ܚܼܶܛܝܳܢܳܐ.", "ܠܳܐ ܬܶܬܼܚܰܠܼܛܺܝܢ ܥܰܡ ܗܰܘ ܬܶܓܼܡܼܳܐ ܕܓܰܝܳܪ̈ܳܬܼܳܐ܆", "ܐܳܦܼܠܳܐ ܐܶܢܳܐ ܐܶܗܘܶܐ ܒܥܶܠܼܬ݂ܶܟܼܝ ܡܶܢ ܙܰܢܳܝ̈ܶܐ.", "ܠܺܝ ܕܰܟܼܝܼܽܘܬ݂ܐ ܘܠܶܟܼܝ ܚܺܐܪܽܘܬ݂ܐ ܗܳܐ ܢܳܛܰܪ ܐ̱ܢܳܐ.", "ܘܡܶܛܽܠܗܳܢܳܐ ܗ̇ܳܝ ܕܰܒܥܰܝܬܺܝܢܝ ܠܳܐ ܣܳܥܰܪ ܐ̱ܢܳܐ܀", "ܐܳܡܿܪܳܐ ܪܦܺܝܼܬܼܳܐ ܒܳܬܰܪ ܨܶܒܝܳܢܝ̱ ܬ݀ܺܐܼܬ݂ܶܐ ܙܳܕܶܩ܇", "ܕܡܳܪܬܳܟ ܐܶܢܳܐ ܘܐܶܠܳܐ ܬܼܶܫܡܼܰܥ ܡܳܪܽܘܕܽܘܬ݂ܐ ܗ̱ܝ.", "ܚܙܺܝܿܬܼ ܠܺܝ ܫܪܳܪܳܟ ܘܫܼܰܦܺܝܼܪ ܚܰܘܺܝܼܬ ܦܳܪܽܘܫܽܘܬܼܳܟ݂܆", "ܘܰܕܨܶܒܝܳܢܽܝ̱ ܗ̱ܘ ܕܬܼܶܥܼܨܼܶܝܢܝ̱ ܡܶܟܺܝܠ ܠܳܐ ܡܶܫܼܟܰܚ ܐܰܢ̱ܬ.", "ܐܶܢ ܥܶܕܠܳܝܰܐ ܗ̱ܘ ܨܶܝܕܰܝ ܫܳܪܶܟܼ ܡܳܐ ܕܰܫܡܼܰܥܬܳܢܝ̱܆", "ܘܶܐܢ ܣܰܟܼܠܽܘܼܬܳܐ ܗ̱ܝ ܕܺܝܼܠܝ ܗܺܝ ܟܼܽܠܳܗ̇ ܘܰܐܢ̱ܬ ܪܰܚܺܝܼܩ ܐܰܢ̱ܬ.", "ܐܶܢܳܐ ܥܨܺܝܬ̣ܳܟ ܘܰܕܠܼܳܐ ܬܼܶܥܢܼܶܝܢܝ̱ ܦܽܘܼܪܣܳܐ ܠܳܐ ܐܺܝܬܼ܆", "ܘܰܕܠܼܺܝ ܫܳܦܰܪ ܙܳܕܶܩ ܬ݀ܶܫܡܼܰܥ ܡܽܘܢ ܕܶܐܡܿܪܶܬܼ ܠܳܟ݂.", "ܡܰܢ ܗܺܝ ܡܳܪܬܳܐ ܕܦܳܩܕܳܐ ܒܒܰܝܬܳܐ ܘܠܳܐ ܡܶܫܼܬܰܡܥܳܐ܆", "ܐܰܘ ܡܰܢ ܥܰܒܕܳܐ ܕܠܰܐܢ̱ܬܰܬ݀ ܡܳܪܶܗ ܠܳܐ ܡܶܫܬܼܰܥܒܰܕ.", "ܚܙܼܺܝ ܠܳܐ ܬܶܛܥܼܶܐ ܛܶܟܼܣܳܐ ܕܥܰܒܕ̈ܶܐ ܒܰܕܚܰܬܼܪܳܢܳܟ݂܆", "ܘܰܬܫܼܽܘܼܛ ܡܶܠܼܰܝ̈ ܥܰܠ ܕܶܐܬ݂ܪܰܟܢܶܬܼ ܕܶܐܡܰܠܶܠ ܠܳܟ݂܀", "ܐܳܡܰܪ ܝܰܘܣܶܦ ܕܡܳܪܳܐ ܐ̱ܚܪܺܢܳܐ ܐܺܝܬܼ ܠܺܝ ܟܰܣܝܼܳܐ.", "ܘܟܰܕ ܡܳܪܽܘܬ݂ܶܟܼܝ ܠܳܐ ܛܳܠܶܡ ܐ̱ܢܳܐ ܠܗ̇ܰܘ ܦܳܠܰܚ ܐ̱ܢܳܐ.", "ܒܰܐܝܿܢܳܐ ܥܒܳܕܳܐ ܫ݀ܳܛܶܬܼ ܡܶܠܼܬܶܟܼܝ̱ ܐܳܘ ܫܳܐܶܛ ܐ̱ܢܳܐ.", "ܐܶܠܳܐ ܒܗܳܢܳܐ ܕܪܽܘܫܥܰܐ ܗ̱ܘ ܪܰܒܳܐ ܐܳܦܼ ܠܺܝ ܐܳܦܼ ܠܶܟܼܝ.", "ܐܶܡܬ݂ܰܝ ܥܶܒܪܶܬܼ ܥܰܠ ܦܽܘܼܩܕܳܢܳܐ ܕܝܰܩܺܝܼܪܽܘܬ݂ܶܟܼܝ܆", "ܐܶܠܳܐ ܒܗܳܢܳܐ ܕܡܶܣܼܬܰܪܰܕ ܐ̱ܢܳܐ ܡܶܢ ܐܰܠܳܗܳܐ.", "ܗ̇ܰܘ ܡܳܪܝ̱ ܟܰܣܝܼܳܐ ܣܰܓܿܺܝ ܪܳܚܶܡ ܩܰܕܺܝܫܽܘܼܬܼܳܐ܆", "ܘܶܐܢ ܢܳܦܶܠ ܐ̱ܢܳܐ ܒܦܰܚܳܐ ܕܓܰܘܼܪܳܐ ܡܶܬܼܚܰܡܰܬ ܠܶܗ.", "ܐܺܝܬܼ ܗܽܘ ܬܚܽܘܼܡܳܐ ܥܕܰܡܳܐ ܠܰܐܝܟܳܐ ܐܶܫܿܬܰܥܒܰܕ ܠܶܟܼܝ܆", "ܘܰܠܗ̇ܰܘ ܡܳܪܳܐ ܒܡܳܢܳܐ ܐܶܦܠܼܽܘܚ ܬܽܘܒ ܝܳܕܰܥ ܐ̱ܢܳܐ ܗ̱ܘ.", "ܒܟܼܽܠ ܡܳܐ ܕܡܶܬܬܼܒܰܥ ܓܶܢܣܼܳܐ ܕܥܼܰܒܕ̈ܶܐ ܡܝܰܩܰܪ ܐ̱ܢܳܐ ܠܶܟܼܝ܆", "ܘܰܐܝܿܕܳܐ ܕܬܶܒܼܥܶܐ ܕܶܚܠܼܰܬܼ݀ ܡܳܪܝܳܐ ܠܳܗ̇ ܢ݀ܳܛܰܪ ܐ̱ܢܳܐ.", "ܥܝܿܳܕܳܐ ܕܓܶܢܼܣܳܐ ܕܺܝܠܼܰܢ ܗܳܢܰܘ ܗܳܐ ܡܶܢ ܥܳܠܰܡ.", "ܕܠܳܐ ܢܙܰܢܶܐ ܐ̱ܢܳܫ ܒܰܐܢ̱ܬܰܬ ܚܰܒܪܶܗ ܘܠܳܐ ܒܰܐܚܪܺܬ݂ܐ.", "ܘܰܐܝܿܟܰܢ ܐܶܢܳܐ ܐܶܣܿܪܽܘܚ ܛܶܟܿܣܳܐ ܕܒܶܝܬ ܐܰܒܳܗ̈ܰܝ܆", "ܘܶܐܚܿܛܶܐ ܠܡܳܪܝܳܐ ܘܠܰܐܢ̱ܬܰܬ̣ ܡܳܪܳܐ ܒܓܰܘܪܳܐ ܐܶܟܿܕܽܘܢ܀", "ܩܪܳܒܳܐ ܐܰܡܺܝܼܢܳܐ ܣܕܺܝܼܪ ܗܘܳܐ ܟܼܽܠܝܽܘܡ ܠܽܘܩܒܰܠ ܙܰܗܼܝܳܐ܆", "ܘܰܒܙܳܟܼܽܘܼܬ݂ܐ ܐ̱ܡܺܝܢܼܬܳܐ ܟܽܠܝܽܘܡ ܡܶܬܓܰܢ̱ܒܰܪ ܗܘܳܐ.", "ܥܺܝܼܪ ܗ̱ܘܳܐ ܩܪܳܒܳܐ ܒܟܼܽܠܗܽܘܢ ܝܰܘܡ̈ܶܐ ܥܠܰܘܗ̱ܝ ܕܰܚܠܺܝܼܨܳܐ܆", "ܠܳܐ ܡܶܫܟܰܚ ܗܘܳܐ ܕܢܶܫܠܰܚ ܙܰܝܢܳܐ ܕܰܚܠܺܝܼܨܽܘܬ݂ܗ.", "ܠܳܐ ܕܢܰܓܼܗܶܐ ܗ̱ܘܳܐ ܘܠܳܐ ܕܢܶܥܼܪܽܘܩ ܗ̱ܘܳܐ ܡܶܢ ܬܰܟܼܬܽܘܫܳܐ܆", "ܩܺܐܪܣܳܐ ܒܒܰܝܬܳܐ ܘܗܽܘ ܒܰܪ ܒܰܝܬܳܐ ܡܳܢܳܐ ܢܶܥܒܶܕ.", "ܗ݀ܳܝ ܕܰܡܥܺܝܼܪܳܐ ܩܳܪܒܳܐ ܟܽܠܝܽܘܡ ܡܳܪܰܬ݀ ܒܰܝܬܳܐ ܗ̱ܝ܆", "ܘܗܽܘ ܒܓܼܰܘ ܒܰܝܬܳܐ ܡܫܰܥܼܒܰܕ ܦܳܠܰܚ ܟܰܕ ܡܶܬܼܟܰܬܰܫ.", "ܩܪܳܒܳܐ ܢܶܣܕܽܘܪ ܐܰܘ ܒܰܥܒܳܕܶܗ ܢܶܬܼܟܰܫܰܪ ܗܘܳܐ܆", "ܠܡܳܪܬܶܗ ܢܶܫܡܼܰܥ ܐܰܘ ܕܰܟܼܝܽܘܬ݂ܳܐ ܢܶܬܬܰܓܰܪ ܗܘܳܐ.", "ܩܪܳܒܳܐ ܫܓܼܺܝܼܫܳܐ ܡܶܢ ܟܽܠ ܓܰܒܺܝܼ̈ܢ ܬܳܟܶܒ ܗܘܳܐ ܠܶܗ܆", "ܘܕܰܡܢܰܦܼܶܩ ܗܘܳܐ ܟܶܫܼ̈ܠܶܐ ܕܩܺܐܪܣܳܐ ܘܠܳܐ ܚܳܐܶܒ ܗܘܳܐ.", "ܒܚܰܕ ܚܰܕ ܝܰܘܡܳܐ ܐܶܡܼܰܕ ܟܽܠܝܽܘܡ ܡܶܢ ܣܽܘ̈ܓܦܳܢܼܶܐ܆", "ܘܩܰܠܺܝܼܠ ܩܰܠܺܝܼܠ ܐܰܥܕܺܝ ܟܠܺܝܼܠܳܐ ܡܠܼܶܐ ܢܶܨܚ̈ܳܢܶܐ.", "ܒܚܰܕ ܚܽܘܼܫܳܒܼܳܐ ܙܰܗܼܝܳܐ ܘܚܺܝܼܨܳܐ ܕܠܳܐ ܡܶܫܼܬܰܚܠܰܦܼ܆", "ܥܺܝܼܪ ܗܘܳܐ ܟܼܽܠܝܽܘܡ ܘܥܰܠܗܳܝ ܠܳܐ ܚܳܒܼ ܟܰܕ ܡܰܩܼܪܶܒ ܗܘܳܐ.", "ܠܳܐ ܚܳܐܶܒ ܗܘܳܐ ܒܚܰܕ ܥܶܕܳܢܳܐ ܘܰܒܚܰܕ ܙܳܟܼܶܐ܆", "ܕܠܳܐ ܐܶܬ݂ܪܰܦܺܝܼ ܕܢܶܬܶܠ ܐܺܝܕܳܐ ܠܚܰܝܳܒܽܘܼܬܼܳܐ.", "ܚܛܳܗܳܐ ܣܢܼܶܐ ܗܘܳܐ ܒܥܰܝ̈ܢܰܘܗ̱ܝ ܣܰܓܿܺܝ ܡܳܐ ܕܡܶܫܼܬܰܡܰܫ܆", "ܘܰܕܠܳܐ ܢܶܥܼܒܶܕ ܥܰܘܠܳܐ ܒܼܟܶܣܼܝܳܐ ܡܶܬܼܟܰܬܰܫ ܗܘܳܐ܆", "ܫܡܰܥ ܟܰܕ ܐܳܡܰܪ ܠܰܐܢ̱ܬܰܬ݀ ܡܳܪܶܗ ܕܰܐܝܟܰܢܳܐ ܠܰܡ܆", "ܐܶܥܒܶܕ ܒܺܝܼܫܬܳܐ ܗܳܕܶܐ ܪܰܒܬ݂ܳܐ ܘܶܐܚܛܶܐ ܠܡܳܪܝܳܐ.", "ܒܺܝܼܫܬܳܐ ܪܰܒܬ݂ܐ ܩܪܼܳܝܗ̱ܝ ܠܰܚܛܳܗܳܐ ܕܣܳܢܶܐ ܗܘܳܐ ܠܶܗ܆", "ܐܰܝܿܟܰܢܳܐ ܠܰܡ ܐܶܥܒܶܕ ܒܺܝܼܫܬܳܐ ܗܳܕܶܐ ܪܰܒܬ݂ܳܐ.", "ܥܣܺܝܼܩ ܗܽܘ ܚܛܳܗܳܐ ܠܰܐܝܢܳܐ ܕܪܳܚܶܡ ܙܰܕܺܝܩܽܘܬ݂ܐ܆", "ܘܰܐܝܟ ܠܳܐ ܡܶܫܼܟܰܚ ܢܶܦܼܠܽܘܼܚ ܥܰܘܠܳܐ ܒܼܰܕ ܣܳܢܶܐ ܠܶܗ.", "ܡܰܢ ܕܰܒܩܽܘܼܫܬܳܐ ܥܺܝܼܪ ܨܶܒܝܳܢܶܗ ܥܰܠ ܛܳܒ̈ܳܬܼܳܐ܆", "ܕܰܡܺܝܟ ܗܽܘ ܒܶܗ ܗܰܘ ܚܽܘܼܫܳܒܼܳܐ ܕܨܶܝܕ ܒܺܝܫܽܘܼܬܼܳܐ.", "ܘܰܐܝܿܟܰܢܳܐ ܠܰܡ ܐܶܥܒܶܕ ܒܺܝܫܼܬܳܐ ܗܳܕܶܐ ܪܰܒܬ݂ܳܐ܆", "ܐܰܝܟܼ ܐ̱ܢܳܫ ܢܺܐܡܰܪ ܠܳܐ ܡܶܬܼܥܰܒܕܳܐ ܕܣܰܓܺܝ ܪܰܒܳܐ.", "ܚܙܳܝܗ̱ܝ ܠܰܚܛܳܗܳܐ ܘܶܐܬܼܕܰܡܺܝܼ ܠܶܗ ܠܦܶܚܼܬܳܐ ܪܰܒܳܐ܆", "ܘܰܦܼܣܰܩ ܛܰܠܝܼܳܐ ܕܠܳܐ ܐܺܝܬ ܦܽܘܼܪܣܳܐ ܕܠܶܗ ܢܶܚܽܘܼܬ ܗܘܳܐ.", "ܚܳܪ ܒܶܗ ܒܥܰܘܠܳܐ ܐܰܝܟ ܚܰܒܳܪܳܐ ܡܠܼܶܐ ܣܽܘܼܪܳܕܳܐ܆", "ܘܰܟܘܰܙ ܡܶܢܶܗ ܕܠܳܐ ܢܰܕܺܝܩ ܒܶܗ ܘܢܶܗܼܘܶܐ ܙܳܐܰܥ.", "ܚܙܳܗܿ ܠܚܰܛܺܝܬ݂ܐ ܘܕܰܡܝܼܳܗܿ ܠܗܰܘܬ݂ܳܐ ܕܰܚܘ̈ܰܘܳܬܼܳܐ܆", "ܘܰܐܫܼܰܪ ܙܰܗܝܳܐ ܕܶܐܢ ܢܳܚܶܬ ܠܳܗ̇ ܠܳܐ ܣܳܠܶܩ ܗܘܳܐ.", "ܘܶܐܬܚܰܙܝܰܬܼ݀ ܠܶܗ ܕܒܺܝܼܫܬܳܐ ܗ̱ܝ ܪܰܒܬ݂ܳܐ ܥܰܠ ܗܳܝ ܐܶܡܰܪ܆", "ܕܰܐܝܿܟܰܢܳܐ ܠܰܡ ܐܶܥܒܶܕ ܗܳܕܶܐ ܘܶܐܚܿܛܶܐ ܠܡܳܪܝܳܐ.", "ܠܳܐ ܪܰܒ ܥܰܘܠܳܐ ܠܰܐܝܢܳܐ ܕܟܼܽܠܝܽܘܿܡ ܡܶܫܼܬܰܡܰܫ ܒܶܗ܆", "ܘܠܳܐ ܣܰܢܼܝܳܐ ܠܶܗ ܚܛܺܝܬ݂ܐ ܕܰܦܠܰܚ ܟܰܕ ܦܳܠܰܚ ܠܳܗ̇.", "ܫܚܺܝܼܡ ܗܽܘ ܚܛܳܗܳܐ ܘܠܰܘ ܡܶܕܶܡ ܗܽܘ ܠܰܕܥܳܒܶܕ ܠܶܗ܆", "ܘܡܶܛܽܠܗܳܢܳܐ ܐܳܦܼܠܳܐ ܙܳܐܰܥ ܡܶܢ ܣܽܘܥܪܳܢܶܗ.", "ܡܳܐ ܕܶܐܬܼܥܰܝܕܰܬܼ݀ ܢܰܦܼܫܳܐ ܒܒܺܝܼܫܬܳܐ ܡܶܨܛܰܒܥܳܐ ܠܳܗ̇܆", "ܘܫܳܩܠܳܐ ܓܰܘܢܳܗܿ ܘܠܳܐ ܚܳܙܝܳܐ ܠܳܗ̇ ܕܰܟܼܡܳܐ ܣܰܢܼܝܳܐ.", "ܐܰܝܢܳܐ ܕܺܐܝܬܼ ܠܶܗ ܥܰܝܢܳܐ ܙܗܺܝܼܬ݂ܳܐ ܕܣܳܢܝܳܐ ܥܰܘܠܳܐ܆", "ܡܶܫܼܟܰܚ ܢܶܚܼܙܶܝܘܗ̱ܝ ܕܰܣܢܼܶܐ ܣܰܓܺܝ ܐܳܦ ܣܳܢܶܐ ܠܶܗ.", "ܩܰܠܺܝܠ ܕܽܘܟܳܐ ܐܰܨܶܕ ܝܰܘܣܶܦ ܢܰܗܺܝܼܪܳܐܺܝܬ݂܆", "ܘܶܐܬܚܰܙܝܼܰܬܼ݀ ܠܶܗ ܕܒܺܝܼܫܬܳܐ ܗ̱ܝ ܪܰܒܬ݂ܳܐ ܚܛܺܝܼܬܼܳܐ ܘܰܥܪܰܩ.", "ܚܙܳܗܿ ܠܰܡܨܺܝܕܬܳܐ ܘܟܰܕ ܗܽܘ ܪܰܚܺܝܼܩ ܐܰܣܛܺܝ ܡܶܢܳܗܿ܆", "ܕܠܼܳܐ ܢܶܬܼܥܰܪܩܰܠ ܒܰܝܢܳܬ ܢܶܫܒ̈ܶܐ ܕܰܨܠܶܝܢ ܗ̱ܘܰܘ ܠܶܗ.", "ܐܶܬܚܰܙܝܼܰܬܼ݀ ܠܶܗ ܕܒܺܝܫܬܳܐ ܗ̱ܝ ܪܰܒܬ݂ܐ ܚܛܺܝܼܬܼܳܐ ܘܶܐܡܼܰܪ܆", "ܕܰܐܝܟܰܢܳܐ ܠܰܡ ܐܶܥܒܶܕ ܗܳܕܶܐ ܘܶܐܚܛܶܐ ܠܡܳܪܝܳܐ.", "ܥܰܠ ܕܰܚܙܳܗܿ ܗܘܳܐ ܕܒܺܝܼܫܬܳܐ ܗ̱ܝ ܪܰܒܬ݂ܳܐ ܐܶܡܰܕ ܡܶܢܳܗܿ܆", "ܕܳܐܦ ܗܽܘ ܨܰܝܕܳܐ ܕܚܳܙܶܐ ܠܦܼܰܚܳܐ ܠܳܐ ܢܳܦܶܠ ܒܶܗ.", "ܫܰܦܺܝܼܪ ܗ̱ܘܳܐ ܠܶܗ ܠܗܳܢܳܐ ܕܢܶܛܥܰܢ ܨܽܘܼܪܬܶܗ ܕܰܒܪܳܐ܆", "ܕܰܒܙܰܗܝܽܘܬ̣ܐ ܡܙܰܝܰܚ ܗܘܳܐ ܠܶܗ ܒܰܐܬ݂ܪܳܐ ܕܰܡܛܳܝܗ̱ܝ", "ܐܶܙܕܰܟܝܰܬܼ݀ ܗܘܳܬܼ݀ ܡܶܢܶܗ ܚܛܺܝܬ݂ܐ ܐܰܝܟ ܡܶܢ ܡܳܪܰܢ܆", "ܘܡܶܢ ܐܰܓܽܘܢܳܐ ܣܠܶܩ ܢܰܨܺܝܼܚܳܐ ܘܠܳܐ ܐܶܬܼܟܰܬܼܰܡ.", "ܘܟܰܕ ܟܽܠ ܝܰܘܡܺܝܼ̈ܢ ܪܶܓܼܠܶܗ ܩܳܝܿܡܳܐ ܥܰܠ ܙܳܟܽܘܼܬ݂ܳܐ:", "ܡܶܢ ܡܶܨܪܝܳܬܳܐ ܕܰܐܪܶܗ ܟܿܽܠܝܽܘܡ ܡܶܬܼܚܲܰܕܰܬ ܗܘܳܐ.", "ܘܠܳܐ ܣܳܛܳܢܳܐ ܒܕܰܐܪܳܐ ܩܰܕܡܳܐ ܥܪܰܩ ܡܶܢ ܡܳܪܰܢ܆", "ܘܠܳܐ ܒܗ̇ܰܘ ܕܰܬܪܶܝܢ ܫܰܢܺܝܼ ܡܶܢܶܗ ܟܰܕ ܐܶܬܚܰܝܰܒ.", "ܚܛܺܝܼܬ݂ܐ ܚܳܒܰܬܼ݀ ܘܰܒܩܰܕܡܳܝܳܐ ܘܒܰܬܪܰܝܳܢܳܐ܆", "ܘܟܰܕ ܐܶܙܕܰܟܝܼܰܬܼ݀ ܒܰܬܠܺܝܼܬܼܳܝܳܐ ܟܶܢ ܗܘ ܥܶܪܩܰܬܼ݀.", "ܐܳܦ ܡܶܨܪܳܝܬܳܐ ܟܼܽܠܝܽܘܡ ܚܳܒܰܬܼ݀ ܡܶܢ ܥܶܒܪܳܝܳܐ܆", "ܘܬܽܘܒ ܥܰܠ ܕܰܐܪܳܐ ܡܶܬܼܦܰܢܝܳܐ ܗܘܳܬܼ݀ ܠܰܡܚܰܕܳܬܼܽܘ.", "ܚܙܳܬܼܶܗ ܠܙܰܗܼܝܳܐ ܒܓܼܰܘ ܩܺܝܛܽܘܢܳܐ ܘܦܶܚܼܰܬ݀ ܥܶܠܼܰܬܼ݀.", "ܕܰܒܼܗ̇ܰܘ ܕܰܐܪܳܐ ܕܟܼܽܠܝܽܘܡ ܥܶܠܰܬܼ݀ ܒܶܗ ܬ݀ܶܬܟܰܬܰܫܝ.", "ܠܟܼܽܠܶܗ ܛܶܟܣܳܐ ܕܢܶܫ̈ܶܐ ܣܶܪܚܰܬܼ݀ ܒܰܪܗܺܝܒܽܘܼܬܼܳܗܿ܆", "ܕܚܺܐܦܳܐ ܕܪܶܓܿܬ݂ܳܗܿ ܫܰܩܠܳܗ̇ ܕܬܶܥܒܰܪܝ̱ ܡܶܢ ܘܳܠܺܝܼܬܼܳܐ.", "ܘܠܳܐ ܗܽܘܼ ܟܝܳܢܳܐ ܒܰܣܪܳܗܿ ܕܰܬܩܽܘܡܝ̱ ܒܰܒܗܺܝܠܽܘܼܬ݂ܐ܆", "ܘܠܳܐ ܒܗܰܘ ܛܶܟܣܳܐ ܕܰܣܪ̈ܳܚܳܬ݂ܳܐ ܕܠܳܐ ܡܶܬܼܪ̈ܰܗܒܳܢ܀", "ܐ̱ܚܰܕܬܼܶܗ ܠܛܰܠܝܳܐ ܒܓܼܰܘ ܬܰܘܘܳܢܳܐ ܚܰܨܺܝܼܦܼܳܐܺܝܬ݂:", "ܕܬܶܣܪܽܘܚܝ ܛܰܒܥܳܐ ܕܰܢܛܺܝܼܪܽܘܬܼܶܗ ܩܰܠܺܝܼܠܳܐܺܝܬ݂.", "ܪܶܓܬܼܳܐ ܣܢܺܝܼܬܼܳܐ ܐܶܬܬܰܪܥܰܬܼ݀ ܗܘܳܬܼ݀ ܥܰܠ ܕܳܘܺܝܬ݂ܳܐ܆", "ܘܝܰܘܣܶܦ ܙܰܗܝܳܐ ܒܝܰܡܳܗܿ ܣܰܪܝܳܐ ܠܳܐ ܛܳܒܰܥ ܗܘܳܐ.", "ܣܥܳܬܼ݀ ܐܰܪܝܽܘܬܼܳܐ ܕܬܶܬܒܽܘܪܝ̱ ܥܶܓܼܠܳܐ ܘܢܶܗܘܶܐ ܓܙܳܪܳܗܿ܆", "ܘܶܐܬܼܦܰܠܰܛ ܠܶܗ ܡܶܢ ܒܶܝܬ ܐܺܝܕ̈ܶܝܗܿ ܕܠܳܐ ܢܶܟܼܝܳܢܳܐ.", "ܕܺܐܒܬ݂ܳܐ ܠܶܐܡܪܳܐ ܒܢܶܩܼܥܳܗܿ ܠܶܒܟܼܰܬܼ݀ ܕܬܼܶܐܟܼܽܘܠܝ ܒܶܣܪܶܗ܆", "ܘܰܫܒܰܩ ܥܰܡܪܶܗ ܘܰܢܛܰܪ ܦܰܓܼܪܶܗ ܘܒܰܣܪܳܗ̇ ܘܰܢܦܰܩ.", "ܠܗܳܢܳܐ ܕܰܐܪܳܐ ܗ̱ܘܰܘ ܚ̈ܰܙܳܝܶܐ ܐܳܘ ܫܳܡܽܘ̈ܥܶܐ܆", "ܕܳܐܦ ܡܰܠܰܐܟܼ̈ܶܐ ܘܟܼܽܠܗܽܘܢ ܫ̈ܺܐܕܶܐ ܐܶܬܼܕܰܡܰܪܘ̱ ܒܶܗ.", "ܒܬܶܗܪܳܐ ܥܒܼܰܕ ܗܘܳܐ ܘܰܠܝܰܡܺܝܼܢܳܐ ܘܰܠܣܶܡܼܳܠܳܐ܆", "ܕܰܟܼܡܳܐ ܐܰܩܠܺܝܼ ܠܽܘܼܩܒܰܠ ܪܶܓܿܬ݂ܳܐ ܣܢܺܝܼܬܼܳܐ ܒܰܐܬܼܪܳܗܿ.", "ܗܳܪܟܳܐ ܚܰܣܢܰܢ ܫܽܘܦܪܳܐ ܕܡܺܐܡܪܶܗ ܕܗܰܘ ܫܰܦܺܝܼܪܳܐ܆", "ܘܠܳܐ ܣܳܦܶܩ ܐ̱ܢܳܐ ܠܣܳܟܼܳܐ ܕܫܽܘܦܪ̈ܰܘܗ̱ܝ ܡܰܠ̈ܰܝܝ ܬܶܗܪܳܐ.", "ܬܰܪܦܶܝܘܗ̱ܝ ܡܶܠܬ݂ܳܐ ܒܓܼܰܘ ܩܰܝܛܽܘܢܳܐ ܟܰܕ ܡܶܬܼܟܰܬܰܫ܆", "ܘܰܬܼܛܰܝܶܒܝ ܠܶܗ ܟܠܺܝܼܠ ܩܽܘܠܳܣ̈ܐ ܕܰܬܼܩܲܰܪܶܒܝ ܠܶܗ.", "ܘܰܥܕܶܗ ܕܡܺܐܡܪܳܐ ܗܳܪܟܰܐ ܗ̱ܘ ܡܳܕܶܝܢ ܨܶܝܼܕ ܫܳܡܽܘܥ̈ܶܐ܆", "ܕܰܐܪܶܗ ܕܝܰܘܣܶܦ ܬܽܘܒ ܢܶܬܼܡܰܠܰܠ ܒܰܐܪ̈ܺܝܟܼܳܬ݂ܳܐ܆", "ܐܶܫܠܶܐ ܗܳܫܳܐ ܘܬܽܘܒ ܐܳܡܰܪ ܐ̱ܢܳܐ ܥܰܠ ܢܶܨܚܳܢ̈ܰܘܗ̱ܝ܆", "ܒܳܟܼ ܡܳܪܝ̱ ܢܶܫܦܰܪ ܣܰܢܝܳܐ ܕܡܰܟܼܪܶܙ ܥܰܠ ܫܰܦܺܝܼܪܳܐ.", "ܫܠܼܶܡ ܡܺܐܡܪܳܐ ܕܰܐܪܒܥܳܐ ܕܥܰܠ ܝܰܘܣܶܦ"], "lines": ["ܕܩܰܕܺܝܫܳܐ ܡܳܪܝ̱ ܝܰܥܩܽܘܿܒ ܡܺܐܡܪܳܐ ܕܰܐܪܒܥܳܐ ܕܥܰܠ ܝܰܘܣܶܦ", "ܟܰܕ ܐܶܬ݂ܥܲܰܫܼܰܩ ܡܶܢ ܡܳܪܬܶܗ.", "ܡܺܐܡܪܳܐ ܕܢܰܟܼܦܳܐ ܡܠܽܘܼܐܳܐ ܝܰܗܼܒ ܠܺܝ ܡܶܢ ܩܶܪܝܳܢܶܗ:", "ܘܰܕܠܼܳܐ ܐܶܪܕܶܐ ܒܼܝܰܡܳܐ ܕܫܽܘܼܦܼܪ̈ܰܘܗ̱ܝ ܠܳܐ ܡܶܫܟܰܚ ܐ̱ܢܳܐ܆", "ܥܠܰܝܡܳܐ ܝܰܘܣܶܦ ܕܰܒܙܰܗܝܽܘܬܗ ܫܩܰܠ ܢܶܨܚܳܢܳܐ:", "ܬܽܘܿܒ ܬ݀ܳܒܰܥ ܡܶܢܝ̱ ܕܰܐܪܝܡ ܩܳܠ̈ܰܝ ܒܰܙܡܺܝܪ̈ܳܬܼܶܗ.", "ܗ݀ܰܘ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ ܒܶܝܬ ܡܶܨܪ̈ܳܝܶܐ:", "ܙܰܡܼܢܳܗܿ ܠܡܶܠܼܬ݂ܳܐ ܕܬܶܬܢܶܐ ܫܽܘܼܦܪ̈ܰܘܗ̱ܝ ܐܰܝܟܿܳܐ ܕܺܐܝܬܼܰܘܗ̱ܝ.", "ܫܠܺܝܼܚܳܐ ܕܰܢܚܼܶܬ ܕܰܢܨܼܽܘܪ ܐ̱ܪܳܙܳܐ ܕܰܫܠܺܝܚܽܘܼܬ݂ܐ܆", "ܠܬܼܶܗܪܳܐ ܥܰܒܼܕܰܢܝ ܠܰܡܡܰܠܳܠܽܘܼ ܥܰܠ ܢܶܨܚܳܢܰܘ̈ܗ̱ܝ.", "ܡܳܪܝܳܐ ܫܰܕܪܶܗ ܕܿܢܰܬܩܼܶܢ ܐܽܘܼܪܚܳܐ ܩܕܳܡ ܡܰܚܼܰܬܬ݂ܗ:", "ܘܰܗܘܼܳܐ ܣܳܗܕܳܐ ܠܟܼܳܪܽܘܙܽܘܬ݂ܐ ܕܫܰܪܺܝܪ̈ܳܬ݂ܐ܆", "ܚܰܝܠܶܗ ܕܐ̱ܪܳܙܳܐ ܢܰܩܺܝܼܦܼ ܗܘܳܐ ܠܶܗ ܒܽܐܘܪܚܳܐ ܕܰܠܒܼܰܟ݂܆", "ܘܰܒܼܠܶܫܳܢܳܐ ܚܼܰܕܬ݂ܐ ܡܡܼܰܠܶܠ ܟܰܕ ܠܳܐ ܝܺܠܼܶܦ܆", "ܦܿܶܣܼܳܐ ܡܛܼܳܝܗ̱ܝ ܗܘܳܐ ܕܰܠܓܼܰܘ ܡܶܨܪܶܝܢ ܗܽܘܼ ܢܶܚܽܘܼܬ ܗܘܳܐ:", "ܡܶܢ ܕܰܢܚܼܶܬ ܠܶܗ ܫܡܼܰܥ ܠܶܫܳܢܳܐ ܕܠܳܐ ܝܳܕܰܥ ܗܘܳܐ.", "ܠܽܐܘܪܚܳܐ ܪܰܒܬ݂ܐ ܗ݀ܳܝ ܕܿܰܫܠܺܝܼܚ̈ܶܐ ܢܦܼܰܩܼ ܢܶܪܫܽܘܼܡ ܗܘܳܐ:", "ܕܰܒܼܠܶܫܳܢܳܐ ܚܼܰܕܬ݂ܳܐ ܢܡܼܰܠܶܠ ܒܰܐܬ݂ܪ̈ܰܘܳܬ݂ܐ܆", "ܠܶܫܳܢܳܐ ܓܼܶܝܪ ܕܿܠܳܐ ܝܳܕܰܥ ܗܘܳܐ ܟܼܬ݂ܺܝܼܒ ܕܰܫܡܼܰܥ ܗܘܳܐ܆", "ܕܟܼܽܠܳܗ̇ ܐܽܘܪܚܳܐ ܕܰܫܠܺܝܚܽܘܼܬܳܐ ܒܼܶܗ ܨܳܝܼܪܳܐ ܗܘܳܬ݂:", "ܒܗܳܠܶܝܢ ܟ̈ܺܐܢܶܐ ܢܛܺܝܼܪ ܗܘܳܐ ܚܡܺܝܼܪܳܐ ܠܥܳܠܡܳܐ ܟܽܠܼܶܗ܆", "ܘܫܳܕܶܐ ܗܘܳܐ ܠܗܽܘܢ ܒܰܐܬ݂ܪ̈ܰܘܳܬ݂ܳܐ ܢܒܰܣܼܶܡ ܐܶܢܽܘܿܢ", "ܩܼܪܳܐ ܠܰܐܒܪܳܗܳܡ ܡܶܢ ܒܶܝܬ ܐܰܒܽܘܗ̱ܝ ܠܰܐܪܥܳܐ ܕܰܟܼܢܼܰܥܢ.", "ܘܠܺܐܝܣܚܳܩ ܛܰܠܝܳܐ ܡܶܢ ܨܶܝܕ ܐܶܡܶܗ ܕܢܶܗܼܘܶܐ ܕܼܶܒܚܳܐ:", "ܠܝܰܥܩܽܘܒ ܐܰܥܼܪܶܩ ܒܽܐܘܪܚܳܐ ܕܚܳܪܳܢ ܘܰܫܒܼܰܩ ܐܰܬ݂ܪܶܗ.", "ܘܰܡܼܛܳܐ ܠܝܰܘܣܶܦܼ ܐܰܬ݂ܪܳܐ ܕܡܶܨܪܶܝܢ ܢܶܙܕܿܰܒܰܢ ܠܶܗ܆", "ܐܰܝܟ ܕܿܰܠܡܼܶܠܚܳܐ ܒܰܕܿܰܪ ܗܘܳܐ ܠܗܽܘܢ ܒܰܐܬ݂ܪ̈ܰܘܳܬ݂ܳܐ.", "ܕܰܒܼܗ݀ܰܘ ܛܰܥܼܡܳܐ ܬܶܬܼܩܼܢܶܝ ܐܽܘܪܚܳܐ ܕܦܰܟܺܝܼܗܳܐ ܗܘܳܬ݂:", "ܒܗܽܘܢ ܨܿܳܐܰܪ ܗܘܳܐ ܗܳܕܶܐ ܐܽܘܪܚܳܐ ܕܰܫܠܺܝܚܽܘܬ݂ܐ܆", "ܕܰܒܼܬܼܰܠܡܺܝܕ̈ܶܐ ܫܰܕܿܰܪ ܢܽܘܗܪܳܐ ܠܥܳܠܡܳܐ ܟܽܠܼܶܗ.", "ܒܗܳܠܶܝܢ ܐ̱ܪ̈ܳܙܶܐ ܨܽܘܪܬܳܐ ܕܰܒܼܪܳܐ ܡܶܬܼܕܰܢܚܳܐ ܗܘܳܬ݂:", "ܥܰܠ ܦܶܢܝ̈ܳܬ݂ܐ ܘܰܢܗܼܪ̈ܰܝ ܡܶܢܳܗܿ ܒܶܐܣܟܺܝܡ ܐܶܣܟܿܺܝܡ܀", "ܢܚܼܶܬ ܟܺܝܼܬ ܝܰܘܣܶܦ ܥܰܡ ܬܿܰܓܳܪ̈ܶܐ ܐܰܝܟ ܕܶܐܫܼܬܰܕܰܪ܆", "ܘܰܡܼܛܳܐ ܠܡܶܨܪܶܝܢ ܟܰܕ ܠܳܘܼܝܳܐ ܠܶܗ ܡܕܰܒܪܳܢܽܘܼܬ݂ܐ.", "ܕܢܶܚܼܽܘܬ ܢܰܠܦܼܳܗܿ ܠܪܶܚܼܡܰܬ ܓܿܰܘܪܳܐ ܩܰܕܺܝܫܼܽܘܬ݂ܐ܆", "ܘܰܕܢܶܠܒܼܽܘܟ ܗܘܳܐ ܥܝ̈ܳܕܰܘܗ̱ܝ ܢܰܟܼܦ̈ܶܐ ܟܽܠܼܶܗ ܐܰܬ݂ܪܳܐ.", "ܗܳܢܳܐ ܥܰܒܿܕܳܐ ܡܛܼܳܝܗ̱ܝ ܗܘܳܐ ܕܢܶܥܼܒܶܕ ܒܶܝܬ ܡܶܨܪ̈ܳܝܶܐ܆", "ܕܰܐܝܟ ܡܰܚܙܺܝܬ݂ܐ ܢܶܗܘܼܶܐ ܠܰܐܬ݂ܪܳܐ ܘܢܶܨܛܰܒܼܰܬ ܒܶܗ.", "ܚܰܕ ܓܿܰܕܽܘܕܳܐ ܕܡܼܶܢ ܗ݀ܰܘ ܛܽܘܿܗܡܳܐ ܕܒܶܝܬ ܐܰܒܪܳܗܳܡ܆", "ܢܚܼܶܬܼ ܢܶܬܶܠ ܗܘܳܐ ܛܰܥܼܡܳܐ ܠܣ̈ܳܒܶܐ ܕܚܰܡ ܙܰܠܺܝܼܠܳܐ.", "ܛܰܠܼܝܳܐ ܙܰܗܼܝܳܐ ܐܶܫܼܬܰܕܿܰܪ ܗܘܳܐ ܡܶܢ ܟܺܐܢܽܘܼܬ݂ܐ܆", "ܕܰܠܩܰܫܺܝܼ̈ܫܶܐ ܢܶܗܼܘܶܐ ܡܚܿܰܟܶܡ ܒܰܙܗܺܝܪܽܘܼܬܼܶܗ.", "ܠܰܐܬ݂ܪܳܐ ܕܥܰܒ̈ܕܶܐ ܐܶܫܼܬܰܕܰܪ ܗܘܳܐ ܕܢܶܒܼܣܼܽܘܪ ܐܶܢܽܘܢ:", "ܕܠܰܘ ܒܰܟܼܝܳܢܳܐ ܐܺܝܼܬ ܥܰܒܼܕܽܘܬ݂ܐ ܠܰܒܼܢܰܝܢ̈ܳܫܳܐ.", "ܗܘܼܳܐ ܗ̱ܘܳܐ ܥܼܰܒܕܳܐ ܘܰܒܢܰܟܼܦܽܘܼܬ݂ܐ ܡܼܶܬܼܕܰܒܼܰܪ ܗܘܳܐ܆", "ܕܰܠܚܰܡ ܢܶܒܣܼܽܘܪ ܕܶܐܙܕܿܰܠܰܠ ܗܘܳܐ ܡܶܢ ܨܶܒܝܳܢܶܗ.", "ܐܰܝܢܳܐ ܕܰܡܼܛܳܝܗ̱ܝ ܦܿܶܣܼܳܐ ܕܥܰܒܕ̈ܶܐ ܒܝܰܘܣܶܦ ܢܶܚܼܽܘܪ܆", "ܕܶܐܫܼܟܰܚ ܢܶܪܚܼܰܡ ܐܳܦܼ ܠܰܐܠܳܗܳܐ ܘܰܠܡܳܪ̈ܰܝܳܐ.", "ܝܰܒܿܠܼܶܗ ܙܰܒܢܳܐ ܘܟܼܰܕܢܶܗ ܒܢܺܝܼܪܳܐ ܕܰܟܼܒܺܝܫܽܘܬ݂ܐ܆", "ܘܟܼܰܕ ܠܰܐܠܳܗܳܐ ܠܳܐ ܐܰܪܦܺܝܼ ܗܘܳܐ ܦܼܠܼܰܚ ܥܰܒܼܕܽܘܬܼ݂ܐ.", "ܠܡܳܪ̈ܰܘܗ̱ܝ ܝܰܩܼܰܪ ܘܡܶܢ ܐܰܠܳܗܳܐ ܠܳܐ ܐܰܪܚܼܶܩ ܗܘܳܐ܆", "ܩܢܼܳܐ ܥܰܒܼܕܽܘܬ݂ܐ ܘܰܒܼܚܺܐܪܽܘܬܼ݂ܐ ܡܶܬ݂ܗܰܦܰܟ ܗܘܳܐ.", "ܒܰܡܝܰܬܪܽܘܬ݂ܐ ܢܛܼܰܪ ܓܽܘܼܥܠܳܢܳܐ ܕܒܶܝܬ ܐܰܠܳܗܳܐ:", "ܘܰܠܡܳܪ̈ܰܝܳܐ ܚܰܘܺܝܼ ܚܽܘܒܶܗ ܒܟܼܰܫܺܝܼܪܽܘܬ݂ܐ܆", "ܬܼܳܐ ܩܪܽܘܒ ܘܰܚܙܼܺܝ ܟܿܰܕ ܡܶܬ݂ܝܰܒܰܠ ܥܰܠ ܬܰܓܿܳܪ̈ܶܐ.", "ܘܰܒܼܚܺܐܪܽܘܬ݂ܳܐ ܕܠܳܐ ܫܽܘܼܚܠܳܦܰܐ ܗ̱ܘ ܟܰܪ ܕܳܐܙܶܠ ܗܘܳܐ܆", "ܡܶܕܝܰܢ̈ܳܝܶܐ ܫܩܼܰܠܘ ܗ̱ܘܰܘ ܛܺܝ̈ܡܰܘܗ̱ܝ ܡܶܢ ܡܶܨܪ̈ܳܝܶܐ܆", "ܘܰܕܝܳܕܼܰܥ ܗܘܳܐ ܕܡܳܪܝܳܐ ܥܰܡܶܗ ܠܳܐ ܟܶܪܝܰܬܼ݀ ܠܶܗ.", "ܥܰܡ ܬܰܓܳܪ̈ܶܐ ܪܼܕܳܐ ܘܰܡܫܼܰܥܒܰܕ ܟܽܠܳܗ̇ ܐܽܘܪܚܶܗ܆", "ܘܰܒܓ݂ܘ ܡܶܨܪܶܝܢ ܬܽܘܒ ܐܶܙܕܿܰܒܰܢ ܘܰܡܩܼܰܒܶܠ ܗܘܳܐ.", "ܡܶܬ݂ܚܰܠܦܺܝܢ ܗ̱ܘܰܘ ܠܶܗ ܡܳܪ̈ܰܝܳܐ ܒܰܐܬ݂ܪ̈ܰܘܳܬ݂ܐ܆", "ܘܗܳܝ ܚܺܐܪܽܘܬ݂ܐ ܕܡܶܢ ܐܰܠܳܗܳܐ ܠܳܐ ܡܚܰܠܶܦ ܗܘܳܐ.", "ܥܰܠ ܗ̱ܘܳܐ ܕܢܶܦܼܠܽܘܼܚ ܒܶܝܬ ܡܶܨܪ̈ܳܝܶܐܼ ܕܠܳܐ ܩܽܘܼܛܳܥܳܐ܆", "ܘܰܦܼܫܺܝܼܛ ܠܶܒܶܗ ܘܥܺܝܼܪ ܒܰܥܒܳܕܶܗ ܘܪܳܚܶܡ ܡܳܪ̈ܰܘܗ̱ܝ.", "ܢܩܶܐ ܠܬܼܶܫܡܶܫܬܶܗ ܕܡܳܪܳܐ ܫܺܐܝܼܠܳܐ ܕܰܡܿܠܼܶܐ ܙܰܒܢܳܐ܆", "ܘܰܐܣܺܝܼܪ ܚܽܘܼܒܶܗ ܒܗ݀ܳܝ ܡܿܳܪܽܘܬ݂ܐ ܕܠܼܳܐ ܡܶܬ݂ܦܰܩܕܳܐ.", "ܚܰܟܺܝܼܡܳܐ ܗܘܳܐ ܘܝܳܕܰܥ ܢܶܚܼܽܘܪ ܢܰܗܺܝܼܪܳܐܺܝܬ݂܆", "ܘܰܡܼܝܰܩܰܪ ܗܘܳܐ ܠܡܳܪܝܳܐ ܒܼܩܽܘܼܫܬܳܐ ܘܰܠܡܳܪ̈ܰܝܳܐ.", "ܥܪܺܝܼܡ ܗܘܳܐ ܛܰܠܼܝܳܐ ܢܼܶܦܪܽܘܫ ܘܰܠܟܼܽܠ ܕܺܝܼܠܶܗ ܢܶܬܶܠ:", "ܫܽܘܼܒܚܳܐ ܠܡܳܪܝܳܐ ܘܰܠܡܳܪ̈ܰܝܳܐ ܥܒܳܕܳܐ ܕܰܐܚ̈ܰܘܗ̱ܝ.", "ܩܢܽܘܼܡܳܐ ܒܕܰܟܼܺܝܘ ܢܛܼܰܪ ܠܰܐܠܳܗܳܐ ܕܠܳܐ ܨܽܘܚܺܝܼܬ݂ܐ܆", "ܘܰܠܡܶܨܪ̈ܳܝܶܐ ܡܫܰܥܼܒܰܕ ܦ݀ܳܠܰܚ ܒܰܚܦܺܝܼܛܽܘܬ݂ܐ.", "ܩܕܳܡ ܐܰܠܳܗܳܐ ܕܟܶܐ ܘܰܡܨܰܠܰܠ ܝ݀ܳܐܶܐ ܘܰܢܩܼܶܕ܆", "ܘܰܩܕܳܡ ܡܳܪܶܗ ܟܰܫܺܝܼܪ ܘܰܥܬܺܝܼܕ ܘܰܢܩܼܶܐ ܘܰܐܡܺܝܼܢ.", "ܠܡܳܪܝܳܐ ܪܳܚܶܡ ܘܰܠܡܳܪܶܗ ܬܽܘܒ ܠܳܐ ܫܿܳܐܶܛ ܗܘܳܐ:", "ܚܰܕ ܨܶܒܝܳܢܳܐ ܛ݀ܳܒܼܳܐ ܫܰܡܼܶܫ ܠܰܬܼܪ̈ܶܝܢ ܓܿܰܒܺܝܼ̈ܢ.", "ܒܿܢܺܝܼܪܳܐ ܕܿܥܼܰܒ̈ܕܶܐ ܟܼܰܕܢܶܗ ܙܰܒܢܳܐ ܘܶܐܬ݂ܟܰܫܰܪ ܒܶܗ܆", "ܐܳܦܼ ܠܰܐܠܳܗܳܐ ܒܼܶܗ ܦܳܠܰܚ ܗܘܳܐ ܘܰܠܡܳܪ̈ܰܝܳܐ.", "ܟܰܕ ܒܰܪ ܚܺܐܪ̈ܶܐ ܗ̱ܘ ܐܰܢܺܝܼ̇ܚ ܠܰܐܒܽܘܗ̱ܝ ܘܰܐܣܓܿܺܝܼ ܪܰܚܼܡܶܗ:", "ܘܕܰܗܘܳܐ ܥܼܰܒܕܳܐ ܒܼܫܰܦܺܝܼܪܽܘܬ݂ܗ ܠܡܳܪܶܗ ܐܰܬ݂ܗܰܪ܇", "ܠܰܐܠܳܗܳܐ ܕܶܝܢ ܘܰܒܼܥܰܒܼܕܽܘܬ݂ܐ ܘܰܒܼܚܺܐܪܽܘܬ݂ܐ:", "ܪܚܼܶܡ ܒܰܫܪܳܪܳܐ ܘܰܡܪܰܚܼܶܡ ܗܘܳܐ ܘܰܡܝܰܩܼܰܪ ܗܘܳܐ.", "ܒܰܪܶܟ̣ ܡܳܪܝܳܐ ܥܒܳܕܳܐ ܕܺܐܝܕ̈ܰܘܗ̱ܝ ܒܶܝܬ ܡܶܨܪ̈ܳܝܶܐ܆", "ܕܢܶܗܼܘܶܐ ܪܚܺܝܼܡܳܐ ܘܰܡܼܦܼܰܪܢܶܣ ܗܘܳܐ ܚܰܟܺܝܡܼܳܐܺܝܬ݂܆", "ܡܥܰܕܪܳܢܽܘܬ݂ܐ ܢܰܩܺܝܼܦܼܳܐ ܗܘܳܬ ܠܰܥܒܺܝܕ̈ܳܬ݂ܶܗ܆", "ܡܳܪܝܳܐ ܐܰܨܠܰܚ ܒܺܐܝܕܶܗ ܕܢܶܣܥܼܽܘܪ ܟܽܠ ܛܳܒ̈ܳܬ݂ܐ.", "ܐܶܬ݂ܒܰܪܰܟ ܗܘܳܐ ܒܰܝܬܳܐ ܕܡܳܪܶܗ ܡܶܛܽܠܳܬ݂ܗ܆", "ܘܟܼܽܠܡܳܐ ܕܢܶܥܼܒܶܕ ܡܶܫܼܬܰܪܬܰܚ ܗܘܳܐ ܘܣܳܓܶܐ ܒܼܺܐܝ̈ܕܰܘܗ̱ܝ.", "ܟܿܐܼܺܝܢ ܗܘܳܐ ܘܰܬܼܪܺܝܼܨ ܘܰܒܼܒܶܝܬ ܡܳܪܶܗ ܟܿܰܫܺܝܼܪܳܐ ܗܘܳܐ܆", "ܘܟܼܽܠܡܳܐ ܕܰܥܼܒܰܕ ܡܶܢ ܛܰܝܒܽܘܼܬܼܳܐ ܡܼܶܬܼܦܰܪܢܰܣ ܗܘܳܐ.", "ܐܶܢ ܠܰܥܒܳܕܳܐ ܒܼܒܰܝܬܳܐ ܢܶܩܼܪܽܘܒ ܡܼܶܫܬܿܰܪܬܰܚ ܗܘܳܐ܆", "ܘܰܠܚܲܰܩܠܳܐ ܬܽܘܒ ܐܶܢ ܢ݀ܳܦܶܩ ܗܘܳܐ ܣܓ̈ܳܝ ܥܰܠܳܠـ̈ܬܼܳܐ.", "ܐܶܬ̣ܒܰܪܰܟܼ ܗܘܳܐ ܒܼܶܝܬ ܡܶܨܪܳܝܳܐ ܡܶܛܽܠ ܝܰܘܣܶܦ܆", "ܘܰܒܓܼܰܘ ܒܰܝܬܳܐ ܘܰܒܼܚܰܩܠܳܐ ܠܰܡ ܟܽܠ ܕܰܩܢܶܐ ܗ̱ܘܳܐ.", "ܘܨܽܘܼܪܬܶܗ ܕܰܒܼܪܳܐ ܨܠܼܳܬܼ݀ ܛܶܠܳܠܳܗ̇ ܒܶܝܬ ܡܶܨܪ̈ܳܝܶܐ܆", "ܘܰܒܒܼܽܘܪ̈ܟܳܬܼܳܐ ܗܺܝܼ ܣܶܡܟܼܰܬܼ݀ ܗܘܳܬܼ݀ ܠܰܥܒܺܝܕ̈ܳܬܼܶܗ.", "ܥܰܠܼ ܠܰܣܡܳܟ݂ܐ ܘܝܰܗܼܒ ܗܘܳܐ ܚܲܰܡܪܳܐ ܠܕܰܣܢܺܝܼܩܺܝܢ ܗ̱ܘܰܘ܆", "ܢܦܼܰܩܼ ܗܘܳܐ ܠܚܽܘܼܪܒܳܐ ܘܰܐܣܓܿܺܝܼ ܠܰܚܡܳܐ ܠܰܕܟܳܦܢܼܺܝܢ ܗ̱ܘܰܘ.", "ܡܶܢ ܗܰܘ ܓܽܘܼܫܡܳܐ ܐܶܬ݂ܝܰܠܕܰܬܼ݀ ܗܘܳܬܼ݀ ܛܶܠܳܢܺܝܼܬܼܳܐ܆", "ܒܶܝܬ ܡܶܨܪܳܝܳܐ ܘܒܰܪܰܟ݂ܬܶܗ ܗܘܳܬܼ݀ ܒܺܐܝܕ̈ܰܝ ܝܰܘܣܶܦ܆", "ܚܶܣܼܕ̣ܶܗ ܕܰܒܼܪܳܐ ܫܰܩܺܝܼܠ ܗܘܳܐ ܝܰܘܣܶܦ ܟܰܕ ܐܶܙܕܰܒܼܰܢ܇", "ܘܒܶܗ ܐܰܨܠܼܰܚ ܗܘܳܐ ܕܢܶܗܼܘܶܐ ܢܰܨܺܝܼܚ ܒܰܥܒܺܝܕ̈ܳܬܼܶܗ.", "ܠܡܳܪܶܗ ܕܳܡܿܶܐ ܘܰܒܓܼܰܘ ܒܰܝܬܐ ܘܰܒܓܼܰܘ ܚܽܘܼܪܒܳܐ܆", "ܟܽܠ ܡܿܰܣܓܶܐ ܗܘܳܐ ܡܶܢ ܦܽܘܪ̈ܢܳܣܰܘܗ̱ܝ ܐܰܠܳܗܳܝ̈ܶܐ.", "ܘܟܼܰܕ ܡܶܣܬܿܰܡܼܰܟܼ ܥܰܠ ܗ݀ܳܝ ܨܽܘܪܬܶܗ ܪܰܒܬ݂ܳܐ ܕܰܒܪܳܐ܆", "ܘܰܒܒܽܘܪ̈ܟܳܬ݂ܗ ܒܰܝܬܳܐ ܕܡܳܪ̈ܰܘܗ̱ܝ ܡܶܬܼܝܰܬܰܪ ܗܘܳܐ.", "ܘܟܼܽܠܡܳܐ ܕܢܶܥܼܒܶܕ ܡܶܫܼܬܰܪܬܳܚܽܘܼ ܡܶܫܼܬܰܪܬܰܚ ܗܘܳܐ܆", "ܘܪ̈ܳܒܿܝܳܢ ܒܺܐܝܕ̈ܰܘܗ̱ܝ ܫܰܦܺܝܪ̈ܳܬܼܳܐ ܠܟܼܽܠ ܕܰܚܕܳܪ̈ܰܘܗ̱ܝ.", "ܘܬܰܩܺܝܼܦܼ ܒܰܝܬܳܐ ܡܶܢ ܦܽܘܼܪܢܳܣܳܐ ܕܚܰܟܺܝܡܽܘܼܬ݂ܶܗ܆", "ܘܰܒܟܼܽܠ ܕܽܘܟܳܐ ܥܒܳܕܳܐ ܕܺܐܝ̈ܕܰܘܗ̱ܝ ܡܶܬ݂ܒܰܪܼܰܟܼ ܗܘܳܐ.", "ܟܰܕ ܕܳܡܶܐ ܗܘܳܐ ܠܰܒܼܪܳܐ ܒܫܽܘܼܦܼܪ̈ܰܘܗ̱ܝ ܘܰܒܼܦܰܐܝܽܘܼܬ݂ܶܗ", "ܚܛܺܝܼܬܼܳܐ ܚܶܣܡܼܰܬܼ݀ ܬܶܫܼܕܶܐ ܣܝܳܢܳܐ ܥܰܠ ܫܰܦܺܝܼܪܳܐ.", "ܚܙܼܳܬܼܶܗ ܡܳܪܬܶܗ ܠܛܰܠܝܳܐ ܕܰܦܿܐܼܶܐ ܘܪܶܓܰܬܼ݀ ܡܺܝܼܬܰܬܼ݀.", "ܕܰܠܢܰܟܼܦܽܘܼܬ݂ܗ ܕܿܛܰܠܼܝܳܐ ܬܼܶܣܼܪܽܘܚܝ ܕܰܪܚܺܝܼܡܳܐ ܗܘܳܬܼ݀܇", "ܗܳܐ ܟܼܡܳܐ ܫܽܘܼܦܼܪܳܐ ܐܺܝܼܬܼ ܒܶܗ ܒܝܰܘܣܶܦ ܡܶܢ ܕܿܰܡܫܺܝܼܚܳܐ܆", "ܕܳܐܦܼ ܒܿܰܐܓ݂ܘܢܳܐ ܩܼܳܡ ܐܰܟܼܘܳܬ݂ܶܗ ܘܠܳܐ ܐܶܬܼܪܰܦܺܝܼ.", "ܚܛܺܝܼܬ݂ܐ ܒܼܡܳܪܰܢ ܐܰܝܟܼ ܡܶܨܪܳܝܬܳܐ ܒܝܰܘܣܶܦܼ ܚܵܳܪܰܬܼ݀:", "ܘܶܐܬ݂ܢܰܩܝܼܰܬܼ݀ ܠܶܗ ܒܿܕܰܐܪܳܐ ܐܰܡܺܝܼܢܳܐ ܢܰܓܿܺܝܼܪܐܳܝܺܬ݂܆", "ܨܠܼܳܬܼ݀ ܠܶܗ ܦܰܚܳܐ ܕܬܶܓܼܽܘܼܫܝ ܚܰܝܠܶܗ ܐܶܢ ܡܼܶܬܼܥܰܪܩܰܠ܆", "ܛܶܡܼܪܰܬܼ݀ ܢܶܫܼܒ̈ܶܝܗܿ ܘܟܼܽܠܗܺܘܢ ܦܰܣܼܶܩ ܘܰܥܒܼܰܪ ܐܶܢܽܘܢ", "ܟܿܽܠܗܽܘܢ ܫ̈ܶܕܠܶܐ ܕܰܪ̈ܓܼܺܝܓܼܳܬܼܳܐ ܣܶܕܪܰܬܼ݀ ܩܽܘܕܡܰܘܗ̱ܝ܆", "ܘܰܒܚܺܝܼܨܽܘܼܬ݂ܶܗ ܒܿܰܣܼܪܳܗܿ ܠܟܼܽܠܳܗ̇ ܕܰܓܳܠܽܘܼܬ݂ܐ.", "ܠܪܶܚܡܼܰܬ݀ ܟܿܰܪܣܳܐ ܒܨܲܰܘܡܳܐ ܦܰܪܣܼܺܝ ܘܶܐܡܼܰܕ ܡܶܢܳܗܿ܆", "ܘܰܒܡܽܘܼܟܵܳܟܶܗ ܠܪܶܚܡܼܰܬ݀ ܫܽܘܼܒܚܳܐ ܘܰܠܫܽܘܼܠܛܳܢܳܐ.", "ܒܟܠܼܽܗܽܘܢ ܕܰܐܪ̈ܶܐ ܚܛܺܝܼܬܼܳܐ ܚܵܳܒܼܰܬܼ݀ ܡܶܢ ܦܳܪܽܘܩܳܐ܆", "ܫܲܰܦܺܝܼܪ ܗܘܳܐ ܠܶܗ ܠܝܰܘܣܶܦܼ ܢܼܶܙܟܼܶܐ ܕܰܕܡܽܘܼܬܶܗ ܗܘܳܐ.", "ܐܳܦܼ ܡܶܨܪܳܝܬܳܐ ܒܥܼܳܬܼ݀ ܠܳܗ̇ ܦܽܘܼܪܣܳܐ ܥܰܠ ܕܰܪܓܼܺܝܓܼܳܐ܆", "ܕܰܐܪܳܐ ܕܪܶܓܿܬ݂ܐ ܣܶܕܪܰܬܼ݀ ܬ݀ܩܼܰܪܶܒܝ ܥܰܡ ܫܲܰܦܺܝܼܪܳܐ.", "ܗܽܘܼ ܕܝܶܢ ܛܰܠܝܼܳܐ ܐܶܙܕܿܰܝܰܢ ܗܘܳܐ ܒܼܩܰܕܿܺܝܫܽܘܼܬܼܳܐ܆", "ܕܿܠܼܳܐ ܢܼܶܣܪܽܘܚ ܗܘܳܐ ܫܽܘܼܦܼܪܳܐ ܕܨܽܘܼܪܬܳܐ ܕܰܡܼܙܼܰܝܰܚ ܗܘܳܐ.", "ܚܼܙܳܐ ܠܙܰܠܺܝܠܬܳܐ ܕܣܶܕܪܰܬܼ݀ ܫܽܘܼܦܼܪܳܗܿ ܬܰܩܪܶܒܝ ܥܰܡܶܗ܆", "ܘܰܒܼܢܰܟܼܦܽܘܼܬܐ ܐܰܩܺܝܼܡ ܓܰܒܳܐ ܕܼܠܳܐ ܢܶܬܼܪܰܦܶܐ.", "ܒܣܰܟܪܳܐ ܚܠܺܝܼܡܬܳܐ ܕܩܰܕܺܝܫܽܘܼܬܼܳܐ ܡܼܶܬܼܩܰܕܰܫ ܗܘܳܐ܆", "ܠܽܘܩܒܰܠ ܙܰܘܥܳܐ ܕܪܶܓܿܬܳܐ ܣܢܺܝܼܬܼܳܐ ܘܰܡܩܰܦܼܰܚ ܠܳܗ̇܇", "ܫܰܦܺܝܼܪ ܗܘܳܐ ܠܶܗ ܕܢܶܙܟܶܐ ܒܼܕܰܐܪܳܐ ܕܥܰܠܰܝܡܽܘܬ݂ܐ܆", "ܕܿܠܳܐ ܢܕܰܘܶܕ ܗܘܳܐ ܕܼܡܽܘܼܬ݂ܐ ܕܕܰܐܪܶܗ ܕܿܗ݀ܰܘ ܙܳܟܶܐ ܟܼܽܠ.", "ܦܿܐܼܶܐ ܠܳܗ̇ ܠܡܶܠܼܬܼܳܐ ܕܬܼܶܬܢܼܶܐ ܫܽܘܼܦܼܪ̈ܰܘܗ̱ܝ ܣܰܓܿܺܝܳܐܝܳܬܳܐ:", "ܕܣܰܓܿܺܝ ܪܚܺܝܼܡܳܐ ܨܽܘܼܪܬܳܐ ܕܰܫܒܼܰܩ ܒܶܝܬ ܩܶܪ̈ܝܳܢܶܐ܆", "ܢܟܼܶܦ ܗܽܘ ܫܰܪܒܶܗ ܘܰܒܼܙܰܗܝܽܘܼܬܼܳܐ ܣܡܺܝܼܟ ܩܶܪܝܳܢܶܗ.", "ܘܟܼܽܠܶܗ ܫܽܘܼܦܼܪܰܐ ܗ̱ܿܘ ܠܰܐܝܢܳܐ ܕܚܳܐܰܪ ܢܰܗܺܝܼܪܳܐܺܝܬ̣.", "ܙܟܼܳܐ ܒܼܰܩܪܳܒܼܳܐ ܕܡܼܶܫܼܬܰܦܼܠܺܝܢ ܒܶܗ ܟܽܠ ܓܿܰܢ̱ܒܳܪ̈ܶܐ܆", "ܘܶܐܪܰܥܼ ܩܺܐܪܣܳܐ ܕܳܐܦܼ ܟܰܫܺܝܼܪ̈ܶܐ ܒܼܶܗ ܡܶܫܼܬܰܗܶܝܢ.", "ܙܟܼܳܐ ܠܗܳ݀ܝ ܕܰܙܟܼܰܬܼ݀ ܠܫܶܡܫܽܘܢ ܕܰܙܟܼܳܐ ܘܩܰܛܠܶܗ ܠܰܐܪܝܳܐ܆", "ܘܰܠܓܼܰܢ̱ܒܳܪ̈ܶܐ ܒܢ̈ܰܝ ܕܰܝܳܢ̈ܶܐ ܒܡܰܝ̈ܳܐ ܚܶܢܩܼܰܬ݀܆", "ܒܗܳܢܳܐ ܦܼܰܚܳܐ ܢܦܼܰܠ ܗܘܳܐ ܐܳܕܳܡ ܪܺܝܫܼܳܐ ܕܛܽܘܿܗ̈ܡܶܐ܆", "ܘܟܼܰܕ ܕܳܫܼܶܗ ܗܘܳܐ ܬܼܰܒܼܪܶܗ ܝܰܘܣܶܦ ܘܶܐܡܼܰܕ ܡܶܢܶܗ.", "ܡܨܺܝܕܬܳܐ ܪܰܒܬ݂ܳܐ ܐܶܬ݂ܦܰܪܣܼܰܬܼ݀ ܗܘܳܬܼ݀ ܥܰܠ ܩܰܠܺܝܼܠܳܐ:", "ܘܰܨܪܳܗܿ ܘܰܥܒܼܰܪ ܘܠܳܐ ܥܰܪܩܼܰܠܬܼܶܗ ܒܰܪܘܺܝܼܚܽܘܼܬܼܳܗܿ.", "ܠܕܰܐܪܶܗ ܕܝܰܘܣܶܦܼ ܐܳܦܼ ܡ̈ܰܠܰܐܟܼܶܐ ܗ̱ܘܼܰܘ ܚܰܙ̈ܳܝܶܐ:", "ܕܰܒܓܼܰܘ ܢܶܩܥܳܗܿ ܠܶܐܣܦܶܣ ܫܰܦܼܶܠ ܒܰܚܠܺܝܼܨܽܘܬ݂ܶܗ.", "ܒܓܼܰܘ ܢܳܡܰܪܬܳܐ ܥܰܡ ܐܰܪܝܽܘܼܬܼܳܐ ܡܶܬܼܟܲܰܬܰܫ ܗܘܳܐ܆", "ܘܠܳܐ ܚܳܒܼ ܡܶܢܳܗܿ ܕܰܠܒܼܺܝܒܼܳܐ ܗܘܳܐ ܣܼܰܐܪܶܣ ܕܰܡܼܛܳܝܗ̱ܝ.", "ܚܙܼܰܘ ܦܳܪ̈ܽܘܫܶܐ ܟܼܡܳܐ ܬܼܡܺܝܼܗ ܕܳܪܶܗ ܕܗܰܘ ܢܰܨܺܝܼܚܳܐ:", "ܕܰܐܝܿܟܰܢ ܘܰܟܼܡܳܐ ܘܰܐܝܿܟܰܢܳܐ ܙܟܼܳܐ ܒܟܰܫܺܝܼܪܽܘܬ݂ܶܗ.", "ܒܰܥܠܰܝܡܽܘܼܬܼܶܗ ܐܰܬܼܪܳܐ ܕܚ̈ܰܫܶܐ ܘܰܪܦܝܼܰܬܼ݀ ܙܰܘ̈ܥܶܐ܆", "ܒܰܐܡܺܝܢܽܘܼܬ݂ܐ ܕܟܽܠܝܽܘܡ ܕܰܐܪܳܐ ܡܶܬܼܚܰܠܰܦܼ ܠܶܗ܇", "ܒܓܼܰܘ ܩܺܝܛܽܘܢܳܐ ܕܝܳܗܶܒ ܐܺܝܕܳܐ ܠܰܣܬܺܝܼܪ̈ܳܬܼܳܐ܆", "ܘܰܒܼܥܰܒܼܕܽܘܬ݂ܐ ܕܪ̈ܰܦܝܼܳܢ ܚܝ̈ܰܝܶܗܿ ܡܶܢ ܘܳܠܺܝܼܬ݂ܐ܆", "ܟܰܕ ܠܰܟܼܝܳܢܳܐ ܫܳܓܼܪܳܐ ܪܶܓܿܬ݂ܳܐ ܒܚܰܡܺܝܡܽܘܼܬ݂ܗܿ܆", "ܘܗ̇ܳܝ ܕܰܡܫܰܕܠܳܐ ܐܺܝܼܬܼܶܝܗܿ ܡܳܪܬܳܐ ܕܰܡܫܼܰܥܒܰܕ ܠܳܗ̇.", "ܘܰܒܓܼܰܘ ܒܰܝܬܳܗܿ ܒܳܥܝܳܐ ܦܼܽܘܪܼܣܳܗܿ ܡܶܢ ܒܰܪ ܒܰܝܬܳܗܿ܆", "ܘܰܦܼܫܺܝܩ ܕܰܐܪܳܐ ܕܢܶܦܶܠ ܛܰܠܝܳܐ ܘܠܳܐ ܢܳܦܶܠ ܗܘܳܐ.", "ܒܗܳܢܳܐ ܐܰܬܼܪܳܐ ܥܰܙܺܝܼ ܝܰܘܣܶܦ ܢܶܬܼܟܰܬܰܫ ܗܘܳܐ܆", "ܐܳܦܼܠܳܐ ܡܶܕܶܡ ܐܶܫܟܰܚ ܪܰܦܺܝܼ ܠܗ̇ܳܝ ܚܺܝܼܨܽܘܬܼܶܗ.", "ܦܳܩܕܳܐ ܡܳܪܬܳܐ ܘܠܳܐ ܫܳܡܰܥ ܠܳܗ̇ ܟܰܕ ܣܳܓܼܶܕ ܠܳܗ̇:", "ܕܳܠܩܳܐ ܪܶܓܿܬܼܳܐ ܘܠܳܐ ܝܳܩܶܕ ܒܳܗܿ ܟܰܕ ܩܳܐܶܡ ܒܳܗܿ.", "ܦܫܺܝܼܩ ܣܽܘܼܥܪܳܢܳܐ ܘܠܳܐ ܩܳܪܶܒ ܠܶܗ ܟܰܕ ܥܰܡܶܗ ܗܽܘ܆", "ܣܕܺܝܪ ܥܶܢܼܝܳܢܳܐ ܘܟܼܽܠܗܽܘܢ ܝܰܘܡ̈ܶܐ ܠܳܗ̇ ܫܳܐܶܛ ܗܘܳܐ.", "ܛܳܒ ܡܶܢ ܙܰܘ̈ܥܶܐ ܕܪܶܓܿܬ݂ܳܐ ܣܢܺܝܼܬܼܳܐ ܒܺܝܼܫ ܥܶܢܼܝܳܢܳܐ܆", "ܕܒܼܰܐܡܺܝܢܽܘܼܬܼܳܐ ܐܳܦܼ ܛܰܪܳܢܳܐ ܡܨܼܶܐ ܡܶܬܼܦܰܫܰܪ܆", "ܠܦܶܓܼܥܼܳܐ ܣܰܢܼܝܳܐ ܕܡܶܢ ܣܰܩܽܘܒܠܳܐ ܙܳܟܶܐ ܗ̱ܘ ܠܶܗ ܐ̱ܢܳܫ:", "ܘܶܐܢ ܡܶܢ ܓܶܕܫܳܐ ܩܪܳܒܳܐ ܢܙܺܝܥܼܺܝܘܗ̱ܝ ܚܳܣܶܢ ܗܽܘ ܠܶܗ.", "ܠܥܶܢܼܝܳܢܳܐ ܕܶܝܢ ܐܰܝܢܳܐ ܕܙܳܟܼܶܐ ܬܼܡܺܝܼܗܽ ܗ̱ܘ ܕܿܰܐܪܶܗ:", "ܠܝܰܘܣܶܦܼ ܕܳܡܶܐ ܕܠܰܐܡܺܝܢܽܘܼܬܼܳܐ ܙܟܼܳܐ ܘܶܐܬܼܟܰܠܼܰܠ.", "ܒܓܼܰܘ ܬܰܪܥܺܝܼܬܼܳܐ ܐܺܝܼܬܼ ܗܽܘ ܩܳܪܒܳܐ ܕܰܟܣܼܶܐ ܟܼܽܠܝܽܘܡ܆", "ܘܰܒܼܚܽܘܫܳܒܼܳܐ ܐܳܦܼ ܙܳܟܼܶܐ ܗ̱ܘ ܐ̱ܢܳܫ ܐܳܦܼ ܡܼܶܬܼܚܰܝܰܒ.", "ܐܺܝܼܬܼ ܗܽܘ ܐܰܝܟܳܐ ܕܗ̇ܰܘ ܚܽܘܼܫܳܒܼܳܐ ܪܰܦܼܝܼܳܐ ܙܳܟܼܶܐ܆", "ܘܶܡܛܽܠ ܕܰܓܼܠܺܝܼܙ ܡܶܢ ܥܶܢܼܝܳܢܳܐ ܕܠܳܐ ܙܳܟܽܘܬܰܐ ܗ̱ܘ.", "ܘܒܳܬ݂ܰܪ ܙܰܒܢܳܐ ܐܶܢܗܼܽܘ ܕܡܶܫܼܟܰܚ ܦܶܓܥܼܳܐ ܪܰܦܼܝܳܐܼ܆", "ܕܰܥܺܝܟܼܽ ܗ̱ܘ ܗ̇ܰܘ ܘܡܰܓܗܶܐ ܩܢܽܘܼܡܳܐ ܡܶܢ ܣܽܘܼܓܿܦܳܢܳܐ.", "ܝܰܘܣܶܦܼ ܙܰܗܼܝܳܐ ܠܰܘ ܗܳܟܼܰܢܳܐ ܙܟܼܳܐ ܒܥܶܠܠܳـ̈ܬ݂ܳܐ:", "ܐܶܠܳܐ ܒܼܩܽܘܼܫܬܳܐ ܙܳܟܼܽܘܬ݂ܐ ܗܘܳܬܼ݀ ܡܰܠܝܼܰܬܼ݀ ܬܶܗܿܪܳܐ.", "ܟܰܕ ܥܶܢܼܝܳܢܳܐ ܕܡܳܪܬܶܗ ܟܽܠܝܽܘܿܡ ܫܳܕܼܶܠ ܗܘܳܐ ܠܶܗ:", "ܘܚܰܕ ܚܽܘܼܫܳܒܼܳܐ ܕܠܳܐ ܫܽܘܼܚܠܳܦܼܳܐ ܩܳܐܶܡ ܗܘܳܐ ܒܶܗ:", "ܟܰܕ ܡܶܬܼܗܰܦܰܟ ܕܰܐܪܳܐ ܟܼܽܠܝܽܘܿܡ ܗܽܘܼ ܥܰܡ ܢܰܦܼܫܶܗ:", "ܘܠܳܐ ܐܺܝܼܬܼ ܐܶܡܼܬ݂ܰܝ ܕܰܢܚܼܶܬ ܝܰܘܣܶܦ ܡܶܢ ܙܳܟܼܽܘܬ݂ܳܐ܆", "ܟܰܕ ܥܰܡ ܪܶܓܠܶܗ ܪܳܗܶܛ ܦܰܚܳܐ ܟܰܪ ܕܳܐܙܶܠ ܗܘܳܐ:", "ܘܟܼܰܕ ܕܳܐ݀ܶܫ ܠܶܗ ܠܳܐ ܢܳܦܶܠ ܗܘܳܐ ܕܰܥܪܺܝܼܡܳܐ ܗܘܳܐ.", "ܫ݀ܳܕܠܳܐ ܗܘܳܬܼ݀ ܠܶܗ ܡܳܪܬܳܐ ܠܥܰܒܼܕܳܐ ܘܠܳܐ ܡܩܰܒܼܶܠ ܗܘܳܐ܆", "ܘܟܼܰܕ ܛܳܒܼ ܐܰܣܠܺܝܼ ܟܽܠܗܶܝܢ ܡܶܠܶܝ̈ܗܿ ܠܳܐ ܫܼܳܛܳܗܿ ܗܘܳܐ.", "ܒܰܣܺܝܼܡܳܐܺܝܼܬܼ ܡܰܪܬܶܐ ܗܘܳܐ ܠܳܗ̇ ܕܠܳܐ ܫܺܝܛܽܘܼܬ݂ܳܐ܆", "ܕܬܶܗܘܼܶܐ ܝܳܕܥܳܐ ܒܼܰܐܝܠܶܝܢ ܙܳܕܶܩ ܢܶܫܬܼܰܥܒܰܕ ܠܳܗ̇.", "ܘܰܐܟܼܡܳܐ ܕܗܳܠܶܝܢ ܡܶܬ݂ܐܡܪ̈ܳܢ ܗ̱ܘ̈ܰܝ ܡܶܢ ܚܰܟܺܝܼܡܳܐ܆", "ܠܡܳܪܬܶܗ ܟܽܠܝܽܘܡ ܟܰܕ ܬܳܟ̣ܶܣ ܠܶܗ ܡܶܢ ܣܽܘܼܓܦܳܢܳܐ.", "ܕܥܼܰܒܕܶܟܼܝ ܐܶܢܳܐ ܠܳܐ ܛܺܥܝܬܼ ܡܶܡܬ݂ܘܡ ܐܰܘܿ ܛܳܥܶܐ ܐ̱ܢܳܐ.", "ܘܰܕܡܳܪܬܳܐ ܐܰܢ̱ܬܝ ܪܶܥܝܼܳܢܝ̱ ܣܳܓܼܶܕ ܘܰܡܫܼܰܥܒܰܕ ܠܶܟܼܝ̱.", "ܕܰܠܦܽܘܼܩܕܳܢܶܟܼܝ ܐܶܫܡܰܥ ܟܽܠܝܽܘܿܡ ܬܽܘܒ ܣܺܝܼܡܳܐ ܠܺܝ܆", "ܘܶܐ݀ܥܒܶܕ ܗܳܕܶܐ ܕܫ݀ܶܡܥܶܬ̣ ܡܶܢܶܟܼܝ̱ ܠܳܐ ܡܶܫܼܟܰܚ ܐ̱ܢܳܐ܆", "ܒܰܐܝܠܶܝܢ ܕܳܐܠـ̈ܨܳܢ ܐܰܝܟ ܕܰܠܡܳܪܬܳܐ ܡܝܰܩܰܪ ܐ̱ܢܳܐ ܠܶܟ̣ܝ̱:", "ܘܰܕܠܳܐ ܘܳܠܝ̈ܳܢ ܟܰܕ ܡܦܺܝܼܣ ܐ̱ܢܳܐ ܫܒܽܘܿܩܝ ܡܶܬܼܥܰܒܪ̈ܳܢ.", "ܣܛܰܪ ܡܶܢ ܗܳܕܶܐ ܟܼܽܠܡܳܐ ܕܬܶܒܼܥܺܝܢܝ̱ ܫܳܡܰܥ ܐ̱ܢܳܐ ܠܶܟܼܝ̱܆", "ܘܳܐܦܼܠܳܐ ܒܼܗܳܕܶܐ ܐܶܠܽܘܼ ܟܺܐܢܳܐ ܡܥܰܨܶܐ ܗܘܺܝܬ̣ ܠܶܟܼܝ.", "ܠܰܘ ܟܺܐܢܽܘܼܬܳܐ ܗ̱ܝ ܕܶܐܗܘܶܐ ܢܟܼܺܝܼܠܳܐ ܘܣܳܢܶܐ ܡܳܪܶܗ܆", "ܘܰܐܘܒܶܕ ܚܰܝ̈ܰܝ ܡܶܢ ܐܰܠܳܗܳܐ ܒܼܪܽܘܫܥܳܐ ܗܳܢܳܐ.", "ܘܰܟܼܒܰܪ ܐܶܡܼܪܰܬܼ݀ ܗܳܝ ܙܰܠܺܝܼܠܬܳܐ ܠܙܰܗܼܝܳܐ ܝܰܘܣܶܦ܆", "ܕܡܶܛܽܠ ܡܳܢܳܐ ܐܰܣܠܺܝܼܬܿ ܡܼܶܠ̈ܰܝ ܟܰܕ ܝܰܩܺܝܼܪ̈ܳܢ.", "ܠܰܘ ܨܰܥܪܳܐ ܠܳܟܼ ܬܶܥܒܶܕ ܨܶܒܝܳܢܝ̱ ܒܰܪ ܥܶܒܪ̈ܳܝܶܐ܆", "ܐܶܢܰܐ ܗ̱ܘ ܢܶܚܿܬܶܬܼ ܡܶܢ ܚܺܐܪܽܘܬ݂ܐ ܕܠܳܟܼ ܐܶܫܬܰܥܒܰܕ.", "ܠܳܟܼ ܪܰܒܽܘܬ̣ܳܐ ܗ̱ܝ ܬܶܣܥܼܽܘܪ ܡܶܕܶܡ ܕܳܐܡܿܪܳܐ ܐ̱ܢܳܐ ܠܳܟܼ.", "ܐܶܢܳܐ ܗܰܘ ܙܶܥܪܶܬܼ ܕܺܐܬ݂ܶܐ ܠܬܰܪܥܳܟܼ ܒܰܣܢܺܝܩܽܘܼܬܼܳܐ.", "ܐܶܢܰܐ ܗ̱ܘ ܫܶܘܿܪܶܬܼ ܕܰܪܓܼܳܐ ܠܒܳܬ݂ܪܳܐ ܡܶܢ ܪܰܒܽܘܬ̣ܐ܆", "ܐܰܢ̱ܬ ܕܶܝܢ ܛܰܠܼܝܳܐ ܠܳܐ ܙܳܥܰܪ ܐܰܢ̱ܬ ܡܶܢ ܣܽܘܥܪܳܢܳܐ܆", "ܙܰܒܢܳܐ ܨܠܳܐ ܥܠܰܝ ܕܶܐܒܿܥܶܐ ܡܶܢܳܟܼ ܬܶܥܼܒܶܕ ܨܶܒܝܳܢܝ̱܆", "ܠܳܟܼ ܕܶܝܢ ܕܺܝܠܳܟ ܕܰܪܓܼܳܐ ܐܰܣܩܼܳܟܼ ܡܳܐ ܕܰܫܡܼܰܥܬܳܢܝ̱.", "ܐܶܢܰܐ ܗ̱ܘ ܢܶܦܠܶܬܼ ܡܶܢ ܪܰܒܽܘܬ݂ܐ ܕܰܐܚܺܝܼܕܳܐ ܗܘܺܝܬܼ܆", "ܐܰܢ̱ܬ ܕܶܝܢ ܛܰܠܝܳܐ ܬܺܐܼܪܰܒ ܐܺܝܼܬܼ ܠܳܟ ܐܶܢ ܬܶܫܶܡܼܰܥܢܝ̱܀", "ܐܳܡܰܪ ܝܰܘܣܶܦ ܠܳܐ ܢܳܦܶܠ ܐ̱ܢܳܐ ܡܶܢ ܐܰܠܳܗܳܐ:", "ܘܰܒܚܺܐܪܽܘܬܼܶܟܝ̱ ܕܺܝܼܠܶܟܼܝ ܡܽܘܡܳܐ ܠܳܐ ܣܳܐܶܡ ܐ̱ܢܳܐ.", "ܐܶܠܳܐ ܒܕܰܟܼܝܽܘܼܬ݂ܝ ܘܰܒܼܬܰܩܢܽܘܼܬ݂ܳܐ ܠܶܟܼܝ̱ ܢܳܛܰܪ ܐ̱ܢܳܐ܆", "ܕܠܳܐ ܢܶܬܼܒܰܠܒܰܠ ܒܺܐܝܕ̈ܰܝ ܛܶܟܿܣܼܳܐ ܕܫܰܦܺܝܼܪ̈ܳܬܼܳܐ܆", "ܠܡܳܢܳܐ ܬܶܦܼܠܺܝܼܢ ܡܶܢ ܗ̇ܰܘ ܚܽܘܒܳܐ ܕܫܰܘܬܳܦܼܽܘܼܬܼܳܐ.", "ܐܳܦܼܠܺܝܼ ܬܰܪܡܶܝܢ ܡܶܢ ܚܽܘܼܠܛܳܢܳܐ ܕܨܶܝܕ ܐܰܠܳܗܳܐ܆", "ܦܽܘܫܝ ܐܰܢ̱ܬܝ ܚܺܐܪܬܳܐ ܕܢܳܛܪܳܐ ܫܪܳܪܳܐ ܥܰܡ ܫܰܘܬܳܦܼܳܗܿ܆", "ܘܶܐܢܳܐ ܥܰܒܼܕܳܐ ܕܠܼܳܐ ܚܼܛܳܐ ܠܡܳܪܝܳܐ ܒܼܶܝܬ ܡܳܪ̈ܰܝܳܐ.", "ܠܶܟܼܝ ܫܰܦܺܝܪ ܠܶܟܼܝܼ ܬܶܛܪܼܺܝܢ ܐܽܘܪܚܳܐ ܥܰܡ ܒܰܪ ܙܰܘܓܿܶܟܼܝ܆", "ܘܕܺܝܼܠܝ ܬܽܘܒ ܗܳܕܳܐ ܗ̱ܝ ܕܶܐܛܰܪ ܓܽܘܼܥܠܳܢܝ̱ ܥܰܡ ܐܰܠܳܗܳܐ.", "ܠܡܽܘܢ ܠܶܟܼܝ ܨܰܥܪܳܐ ܟܰܕ ܬܶܬܿܢܰܟܼܠܼܺܝܢ ܥܰܠ ܫܰܘܬܳܦܶܟܼܝ܆", "ܘܰܚܛܺܝܬ݂ܐ ܠܺܝ ܟܰܕ ܥܳܒܰܪ ܐ̱ܢܳܐ ܡܶܢ ܘܳܠܺܝܼܬܼܳܐ.", "ܟܰܬܰܪ ܚܺܐܪܬܳܐ ܘܰܒܼܡܳܪܽܘܬ݂ܐ ܕܠܳܐ ܢܶܟܼܝܼܳܢܳܐ܆", "ܘܶܐܢܳܐ ܒܼܫܶܠܼܝܳܐ ܘܰܒܼܥܰܒܼܕܽܘܬܼܳܐ ܕܠܳܐ ܚܼܶܛܝܳܢܳܐ.", "ܠܳܐ ܬܶܬܼܚܰܠܼܛܺܝܢ ܥܰܡ ܗܰܘ ܬܶܓܼܡܼܳܐ ܕܓܰܝܳܪ̈ܳܬܼܳܐ܆", "ܐܳܦܼܠܳܐ ܐܶܢܳܐ ܐܶܗܘܶܐ ܒܥܶܠܼܬ݂ܶܟܼܝ ܡܶܢ ܙܰܢܳܝ̈ܶܐ.", "ܠܺܝ ܕܰܟܼܝܼܽܘܬ݂ܐ ܘܠܶܟܼܝ ܚܺܐܪܽܘܬ݂ܐ ܗܳܐ ܢܳܛܰܪ ܐ̱ܢܳܐ.", "ܘܡܶܛܽܠܗܳܢܳܐ ܗ̇ܳܝ ܕܰܒܥܰܝܬܺܝܢܝ ܠܳܐ ܣܳܥܰܪ ܐ̱ܢܳܐ܀", "ܐܳܡܿܪܳܐ ܪܦܺܝܼܬܼܳܐ ܒܳܬܰܪ ܨܶܒܝܳܢܝ̱ ܬ݀ܺܐܼܬ݂ܶܐ ܙܳܕܶܩ܇", "ܕܡܳܪܬܳܟ ܐܶܢܳܐ ܘܐܶܠܳܐ ܬܼܶܫܡܼܰܥ ܡܳܪܽܘܕܽܘܬ݂ܐ ܗ̱ܝ.", "ܚܙܺܝܿܬܼ ܠܺܝ ܫܪܳܪܳܟ ܘܫܼܰܦܺܝܼܪ ܚܰܘܺܝܼܬ ܦܳܪܽܘܫܽܘܬܼܳܟ݂܆", "ܘܰܕܨܶܒܝܳܢܽܝ̱ ܗ̱ܘ ܕܬܼܶܥܼܨܼܶܝܢܝ̱ ܡܶܟܺܝܠ ܠܳܐ ܡܶܫܼܟܰܚ ܐܰܢ̱ܬ.", "ܐܶܢ ܥܶܕܠܳܝܰܐ ܗ̱ܘ ܨܶܝܕܰܝ ܫܳܪܶܟܼ ܡܳܐ ܕܰܫܡܼܰܥܬܳܢܝ̱܆", "ܘܶܐܢ ܣܰܟܼܠܽܘܼܬܳܐ ܗ̱ܝ ܕܺܝܼܠܝ ܗܺܝ ܟܼܽܠܳܗ̇ ܘܰܐܢ̱ܬ ܪܰܚܺܝܼܩ ܐܰܢ̱ܬ.", "ܐܶܢܳܐ ܥܨܺܝܬ̣ܳܟ ܘܰܕܠܼܳܐ ܬܼܶܥܢܼܶܝܢܝ̱ ܦܽܘܼܪܣܳܐ ܠܳܐ ܐܺܝܬܼ܆", "ܘܰܕܠܼܺܝ ܫܳܦܰܪ ܙܳܕܶܩ ܬ݀ܶܫܡܼܰܥ ܡܽܘܢ ܕܶܐܡܿܪܶܬܼ ܠܳܟ݂.", "ܡܰܢ ܗܺܝ ܡܳܪܬܳܐ ܕܦܳܩܕܳܐ ܒܒܰܝܬܳܐ ܘܠܳܐ ܡܶܫܼܬܰܡܥܳܐ܆", "ܐܰܘ ܡܰܢ ܥܰܒܕܳܐ ܕܠܰܐܢ̱ܬܰܬ݀ ܡܳܪܶܗ ܠܳܐ ܡܶܫܬܼܰܥܒܰܕ.", "ܚܙܼܺܝ ܠܳܐ ܬܶܛܥܼܶܐ ܛܶܟܼܣܳܐ ܕܥܰܒܕ̈ܶܐ ܒܰܕܚܰܬܼܪܳܢܳܟ݂܆", "ܘܰܬܫܼܽܘܼܛ ܡܶܠܼܰܝ̈ ܥܰܠ ܕܶܐܬ݂ܪܰܟܢܶܬܼ ܕܶܐܡܰܠܶܠ ܠܳܟ݂܀", "ܐܳܡܰܪ ܝܰܘܣܶܦ ܕܡܳܪܳܐ ܐ̱ܚܪܺܢܳܐ ܐܺܝܬܼ ܠܺܝ ܟܰܣܝܼܳܐ.", "ܘܟܰܕ ܡܳܪܽܘܬ݂ܶܟܼܝ ܠܳܐ ܛܳܠܶܡ ܐ̱ܢܳܐ ܠܗ̇ܰܘ ܦܳܠܰܚ ܐ̱ܢܳܐ.", "ܒܰܐܝܿܢܳܐ ܥܒܳܕܳܐ ܫ݀ܳܛܶܬܼ ܡܶܠܼܬܶܟܼܝ̱ ܐܳܘ ܫܳܐܶܛ ܐ̱ܢܳܐ.", "ܐܶܠܳܐ ܒܗܳܢܳܐ ܕܪܽܘܫܥܰܐ ܗ̱ܘ ܪܰܒܳܐ ܐܳܦܼ ܠܺܝ ܐܳܦܼ ܠܶܟܼܝ.", "ܐܶܡܬ݂ܰܝ ܥܶܒܪܶܬܼ ܥܰܠ ܦܽܘܼܩܕܳܢܳܐ ܕܝܰܩܺܝܼܪܽܘܬ݂ܶܟܼܝ܆", "ܐܶܠܳܐ ܒܗܳܢܳܐ ܕܡܶܣܼܬܰܪܰܕ ܐ̱ܢܳܐ ܡܶܢ ܐܰܠܳܗܳܐ.", "ܗ̇ܰܘ ܡܳܪܝ̱ ܟܰܣܝܼܳܐ ܣܰܓܿܺܝ ܪܳܚܶܡ ܩܰܕܺܝܫܽܘܼܬܼܳܐ܆", "ܘܶܐܢ ܢܳܦܶܠ ܐ̱ܢܳܐ ܒܦܰܚܳܐ ܕܓܰܘܼܪܳܐ ܡܶܬܼܚܰܡܰܬ ܠܶܗ.", "ܐܺܝܬܼ ܗܽܘ ܬܚܽܘܼܡܳܐ ܥܕܰܡܳܐ ܠܰܐܝܟܳܐ ܐܶܫܿܬܰܥܒܰܕ ܠܶܟܼܝ܆", "ܘܰܠܗ̇ܰܘ ܡܳܪܳܐ ܒܡܳܢܳܐ ܐܶܦܠܼܽܘܚ ܬܽܘܒ ܝܳܕܰܥ ܐ̱ܢܳܐ ܗ̱ܘ.", "ܒܟܼܽܠ ܡܳܐ ܕܡܶܬܬܼܒܰܥ ܓܶܢܣܼܳܐ ܕܥܼܰܒܕ̈ܶܐ ܡܝܰܩܰܪ ܐ̱ܢܳܐ ܠܶܟܼܝ܆", "ܘܰܐܝܿܕܳܐ ܕܬܶܒܼܥܶܐ ܕܶܚܠܼܰܬܼ݀ ܡܳܪܝܳܐ ܠܳܗ̇ ܢ݀ܳܛܰܪ ܐ̱ܢܳܐ.", "ܥܝܿܳܕܳܐ ܕܓܶܢܼܣܳܐ ܕܺܝܠܼܰܢ ܗܳܢܰܘ ܗܳܐ ܡܶܢ ܥܳܠܰܡ.", "ܕܠܳܐ ܢܙܰܢܶܐ ܐ̱ܢܳܫ ܒܰܐܢ̱ܬܰܬ ܚܰܒܪܶܗ ܘܠܳܐ ܒܰܐܚܪܺܬ݂ܐ.", "ܘܰܐܝܿܟܰܢ ܐܶܢܳܐ ܐܶܣܿܪܽܘܚ ܛܶܟܿܣܳܐ ܕܒܶܝܬ ܐܰܒܳܗ̈ܰܝ܆", "ܘܶܐܚܿܛܶܐ ܠܡܳܪܝܳܐ ܘܠܰܐܢ̱ܬܰܬ̣ ܡܳܪܳܐ ܒܓܰܘܪܳܐ ܐܶܟܿܕܽܘܢ܀", "ܩܪܳܒܳܐ ܐܰܡܺܝܼܢܳܐ ܣܕܺܝܼܪ ܗܘܳܐ ܟܼܽܠܝܽܘܡ ܠܽܘܩܒܰܠ ܙܰܗܼܝܳܐ܆", "ܘܰܒܙܳܟܼܽܘܼܬ݂ܐ ܐ̱ܡܺܝܢܼܬܳܐ ܟܽܠܝܽܘܡ ܡܶܬܓܰܢ̱ܒܰܪ ܗܘܳܐ.", "ܥܺܝܼܪ ܗ̱ܘܳܐ ܩܪܳܒܳܐ ܒܟܼܽܠܗܽܘܢ ܝܰܘܡ̈ܶܐ ܥܠܰܘܗ̱ܝ ܕܰܚܠܺܝܼܨܳܐ܆", "ܠܳܐ ܡܶܫܟܰܚ ܗܘܳܐ ܕܢܶܫܠܰܚ ܙܰܝܢܳܐ ܕܰܚܠܺܝܼܨܽܘܬ݂ܗ.", "ܠܳܐ ܕܢܰܓܼܗܶܐ ܗ̱ܘܳܐ ܘܠܳܐ ܕܢܶܥܼܪܽܘܩ ܗ̱ܘܳܐ ܡܶܢ ܬܰܟܼܬܽܘܫܳܐ܆", "ܩܺܐܪܣܳܐ ܒܒܰܝܬܳܐ ܘܗܽܘ ܒܰܪ ܒܰܝܬܳܐ ܡܳܢܳܐ ܢܶܥܒܶܕ.", "ܗ݀ܳܝ ܕܰܡܥܺܝܼܪܳܐ ܩܳܪܒܳܐ ܟܽܠܝܽܘܡ ܡܳܪܰܬ݀ ܒܰܝܬܳܐ ܗ̱ܝ܆", "ܘܗܽܘ ܒܓܼܰܘ ܒܰܝܬܳܐ ܡܫܰܥܼܒܰܕ ܦܳܠܰܚ ܟܰܕ ܡܶܬܼܟܰܬܰܫ.", "ܩܪܳܒܳܐ ܢܶܣܕܽܘܪ ܐܰܘ ܒܰܥܒܳܕܶܗ ܢܶܬܼܟܰܫܰܪ ܗܘܳܐ܆", "ܠܡܳܪܬܶܗ ܢܶܫܡܼܰܥ ܐܰܘ ܕܰܟܼܝܽܘܬ݂ܳܐ ܢܶܬܬܰܓܰܪ ܗܘܳܐ.", "ܩܪܳܒܳܐ ܫܓܼܺܝܼܫܳܐ ܡܶܢ ܟܽܠ ܓܰܒܺܝܼ̈ܢ ܬܳܟܶܒ ܗܘܳܐ ܠܶܗ܆", "ܘܕܰܡܢܰܦܼܶܩ ܗܘܳܐ ܟܶܫܼ̈ܠܶܐ ܕܩܺܐܪܣܳܐ ܘܠܳܐ ܚܳܐܶܒ ܗܘܳܐ.", "ܒܚܰܕ ܚܰܕ ܝܰܘܡܳܐ ܐܶܡܼܰܕ ܟܽܠܝܽܘܡ ܡܶܢ ܣܽܘ̈ܓܦܳܢܼܶܐ܆", "ܘܩܰܠܺܝܼܠ ܩܰܠܺܝܼܠ ܐܰܥܕܺܝ ܟܠܺܝܼܠܳܐ ܡܠܼܶܐ ܢܶܨܚ̈ܳܢܶܐ.", "ܒܚܰܕ ܚܽܘܼܫܳܒܼܳܐ ܙܰܗܼܝܳܐ ܘܚܺܝܼܨܳܐ ܕܠܳܐ ܡܶܫܼܬܰܚܠܰܦܼ܆", "ܥܺܝܼܪ ܗܘܳܐ ܟܼܽܠܝܽܘܡ ܘܥܰܠܗܳܝ ܠܳܐ ܚܳܒܼ ܟܰܕ ܡܰܩܼܪܶܒ ܗܘܳܐ.", "ܠܳܐ ܚܳܐܶܒ ܗܘܳܐ ܒܚܰܕ ܥܶܕܳܢܳܐ ܘܰܒܚܰܕ ܙܳܟܼܶܐ܆", "ܕܠܳܐ ܐܶܬ݂ܪܰܦܺܝܼ ܕܢܶܬܶܠ ܐܺܝܕܳܐ ܠܚܰܝܳܒܽܘܼܬܼܳܐ.", "ܚܛܳܗܳܐ ܣܢܼܶܐ ܗܘܳܐ ܒܥܰܝ̈ܢܰܘܗ̱ܝ ܣܰܓܿܺܝ ܡܳܐ ܕܡܶܫܼܬܰܡܰܫ܆", "ܘܰܕܠܳܐ ܢܶܥܼܒܶܕ ܥܰܘܠܳܐ ܒܼܟܶܣܼܝܳܐ ܡܶܬܼܟܰܬܰܫ ܗܘܳܐ܆", "ܫܡܰܥ ܟܰܕ ܐܳܡܰܪ ܠܰܐܢ̱ܬܰܬ݀ ܡܳܪܶܗ ܕܰܐܝܟܰܢܳܐ ܠܰܡ܆", "ܐܶܥܒܶܕ ܒܺܝܼܫܬܳܐ ܗܳܕܶܐ ܪܰܒܬ݂ܳܐ ܘܶܐܚܛܶܐ ܠܡܳܪܝܳܐ.", "ܒܺܝܼܫܬܳܐ ܪܰܒܬ݂ܐ ܩܪܼܳܝܗ̱ܝ ܠܰܚܛܳܗܳܐ ܕܣܳܢܶܐ ܗܘܳܐ ܠܶܗ܆", "ܐܰܝܿܟܰܢܳܐ ܠܰܡ ܐܶܥܒܶܕ ܒܺܝܼܫܬܳܐ ܗܳܕܶܐ ܪܰܒܬ݂ܳܐ.", "ܥܣܺܝܼܩ ܗܽܘ ܚܛܳܗܳܐ ܠܰܐܝܢܳܐ ܕܪܳܚܶܡ ܙܰܕܺܝܩܽܘܬ݂ܐ܆", "ܘܰܐܝܟ ܠܳܐ ܡܶܫܼܟܰܚ ܢܶܦܼܠܽܘܼܚ ܥܰܘܠܳܐ ܒܼܰܕ ܣܳܢܶܐ ܠܶܗ.", "ܡܰܢ ܕܰܒܩܽܘܼܫܬܳܐ ܥܺܝܼܪ ܨܶܒܝܳܢܶܗ ܥܰܠ ܛܳܒ̈ܳܬܼܳܐ܆", "ܕܰܡܺܝܟ ܗܽܘ ܒܶܗ ܗܰܘ ܚܽܘܼܫܳܒܼܳܐ ܕܨܶܝܕ ܒܺܝܫܽܘܼܬܼܳܐ.", "ܘܰܐܝܿܟܰܢܳܐ ܠܰܡ ܐܶܥܒܶܕ ܒܺܝܫܼܬܳܐ ܗܳܕܶܐ ܪܰܒܬ݂ܳܐ܆", "ܐܰܝܟܼ ܐ̱ܢܳܫ ܢܺܐܡܰܪ ܠܳܐ ܡܶܬܼܥܰܒܕܳܐ ܕܣܰܓܺܝ ܪܰܒܳܐ.", "ܚܙܳܝܗ̱ܝ ܠܰܚܛܳܗܳܐ ܘܶܐܬܼܕܰܡܺܝܼ ܠܶܗ ܠܦܶܚܼܬܳܐ ܪܰܒܳܐ܆", "ܘܰܦܼܣܰܩ ܛܰܠܝܼܳܐ ܕܠܳܐ ܐܺܝܬ ܦܽܘܼܪܣܳܐ ܕܠܶܗ ܢܶܚܽܘܼܬ ܗܘܳܐ.", "ܚܳܪ ܒܶܗ ܒܥܰܘܠܳܐ ܐܰܝܟ ܚܰܒܳܪܳܐ ܡܠܼܶܐ ܣܽܘܼܪܳܕܳܐ܆", "ܘܰܟܘܰܙ ܡܶܢܶܗ ܕܠܳܐ ܢܰܕܺܝܩ ܒܶܗ ܘܢܶܗܼܘܶܐ ܙܳܐܰܥ.", "ܚܙܳܗܿ ܠܚܰܛܺܝܬ݂ܐ ܘܕܰܡܝܼܳܗܿ ܠܗܰܘܬ݂ܳܐ ܕܰܚܘ̈ܰܘܳܬܼܳܐ܆", "ܘܰܐܫܼܰܪ ܙܰܗܝܳܐ ܕܶܐܢ ܢܳܚܶܬ ܠܳܗ̇ ܠܳܐ ܣܳܠܶܩ ܗܘܳܐ.", "ܘܶܐܬܚܰܙܝܰܬܼ݀ ܠܶܗ ܕܒܺܝܼܫܬܳܐ ܗ̱ܝ ܪܰܒܬ݂ܳܐ ܥܰܠ ܗܳܝ ܐܶܡܰܪ܆", "ܕܰܐܝܿܟܰܢܳܐ ܠܰܡ ܐܶܥܒܶܕ ܗܳܕܶܐ ܘܶܐܚܿܛܶܐ ܠܡܳܪܝܳܐ.", "ܠܳܐ ܪܰܒ ܥܰܘܠܳܐ ܠܰܐܝܢܳܐ ܕܟܼܽܠܝܽܘܿܡ ܡܶܫܼܬܰܡܰܫ ܒܶܗ܆", "ܘܠܳܐ ܣܰܢܼܝܳܐ ܠܶܗ ܚܛܺܝܬ݂ܐ ܕܰܦܠܰܚ ܟܰܕ ܦܳܠܰܚ ܠܳܗ̇.", "ܫܚܺܝܼܡ ܗܽܘ ܚܛܳܗܳܐ ܘܠܰܘ ܡܶܕܶܡ ܗܽܘ ܠܰܕܥܳܒܶܕ ܠܶܗ܆", "ܘܡܶܛܽܠܗܳܢܳܐ ܐܳܦܼܠܳܐ ܙܳܐܰܥ ܡܶܢ ܣܽܘܥܪܳܢܶܗ.", "ܡܳܐ ܕܶܐܬܼܥܰܝܕܰܬܼ݀ ܢܰܦܼܫܳܐ ܒܒܺܝܼܫܬܳܐ ܡܶܨܛܰܒܥܳܐ ܠܳܗ̇܆", "ܘܫܳܩܠܳܐ ܓܰܘܢܳܗܿ ܘܠܳܐ ܚܳܙܝܳܐ ܠܳܗ̇ ܕܰܟܼܡܳܐ ܣܰܢܼܝܳܐ.", "ܐܰܝܢܳܐ ܕܺܐܝܬܼ ܠܶܗ ܥܰܝܢܳܐ ܙܗܺܝܼܬ݂ܳܐ ܕܣܳܢܝܳܐ ܥܰܘܠܳܐ܆", "ܡܶܫܼܟܰܚ ܢܶܚܼܙܶܝܘܗ̱ܝ ܕܰܣܢܼܶܐ ܣܰܓܺܝ ܐܳܦ ܣܳܢܶܐ ܠܶܗ.", "ܩܰܠܺܝܠ ܕܽܘܟܳܐ ܐܰܨܶܕ ܝܰܘܣܶܦ ܢܰܗܺܝܼܪܳܐܺܝܬ݂܆", "ܘܶܐܬܚܰܙܝܼܰܬܼ݀ ܠܶܗ ܕܒܺܝܼܫܬܳܐ ܗ̱ܝ ܪܰܒܬ݂ܳܐ ܚܛܺܝܼܬܼܳܐ ܘܰܥܪܰܩ.", "ܚܙܳܗܿ ܠܰܡܨܺܝܕܬܳܐ ܘܟܰܕ ܗܽܘ ܪܰܚܺܝܼܩ ܐܰܣܛܺܝ ܡܶܢܳܗܿ܆", "ܕܠܼܳܐ ܢܶܬܼܥܰܪܩܰܠ ܒܰܝܢܳܬ ܢܶܫܒ̈ܶܐ ܕܰܨܠܶܝܢ ܗ̱ܘܰܘ ܠܶܗ.", "ܐܶܬܚܰܙܝܼܰܬܼ݀ ܠܶܗ ܕܒܺܝܫܬܳܐ ܗ̱ܝ ܪܰܒܬ݂ܐ ܚܛܺܝܼܬܼܳܐ ܘܶܐܡܼܰܪ܆", "ܕܰܐܝܟܰܢܳܐ ܠܰܡ ܐܶܥܒܶܕ ܗܳܕܶܐ ܘܶܐܚܛܶܐ ܠܡܳܪܝܳܐ.", "ܥܰܠ ܕܰܚܙܳܗܿ ܗܘܳܐ ܕܒܺܝܼܫܬܳܐ ܗ̱ܝ ܪܰܒܬ݂ܳܐ ܐܶܡܰܕ ܡܶܢܳܗܿ܆", "ܕܳܐܦ ܗܽܘ ܨܰܝܕܳܐ ܕܚܳܙܶܐ ܠܦܼܰܚܳܐ ܠܳܐ ܢܳܦܶܠ ܒܶܗ.", "ܫܰܦܺܝܼܪ ܗ̱ܘܳܐ ܠܶܗ ܠܗܳܢܳܐ ܕܢܶܛܥܰܢ ܨܽܘܼܪܬܶܗ ܕܰܒܪܳܐ܆", "ܕܰܒܙܰܗܝܽܘܬ̣ܐ ܡܙܰܝܰܚ ܗܘܳܐ ܠܶܗ ܒܰܐܬ݂ܪܳܐ ܕܰܡܛܳܝܗ̱ܝ", "ܐܶܙܕܰܟܝܰܬܼ݀ ܗܘܳܬܼ݀ ܡܶܢܶܗ ܚܛܺܝܬ݂ܐ ܐܰܝܟ ܡܶܢ ܡܳܪܰܢ܆", "ܘܡܶܢ ܐܰܓܽܘܢܳܐ ܣܠܶܩ ܢܰܨܺܝܼܚܳܐ ܘܠܳܐ ܐܶܬܼܟܰܬܼܰܡ.", "ܘܟܰܕ ܟܽܠ ܝܰܘܡܺܝܼ̈ܢ ܪܶܓܼܠܶܗ ܩܳܝܿܡܳܐ ܥܰܠ ܙܳܟܽܘܼܬ݂ܳܐ:", "ܡܶܢ ܡܶܨܪܝܳܬܳܐ ܕܰܐܪܶܗ ܟܿܽܠܝܽܘܡ ܡܶܬܼܚܲܰܕܰܬ ܗܘܳܐ.", "ܘܠܳܐ ܣܳܛܳܢܳܐ ܒܕܰܐܪܳܐ ܩܰܕܡܳܐ ܥܪܰܩ ܡܶܢ ܡܳܪܰܢ܆", "ܘܠܳܐ ܒܗ̇ܰܘ ܕܰܬܪܶܝܢ ܫܰܢܺܝܼ ܡܶܢܶܗ ܟܰܕ ܐܶܬܚܰܝܰܒ.", "ܚܛܺܝܼܬ݂ܐ ܚܳܒܰܬܼ݀ ܘܰܒܩܰܕܡܳܝܳܐ ܘܒܰܬܪܰܝܳܢܳܐ܆", "ܘܟܰܕ ܐܶܙܕܰܟܝܼܰܬܼ݀ ܒܰܬܠܺܝܼܬܼܳܝܳܐ ܟܶܢ ܗܘ ܥܶܪܩܰܬܼ݀.", "ܐܳܦ ܡܶܨܪܳܝܬܳܐ ܟܼܽܠܝܽܘܡ ܚܳܒܰܬܼ݀ ܡܶܢ ܥܶܒܪܳܝܳܐ܆", "ܘܬܽܘܒ ܥܰܠ ܕܰܐܪܳܐ ܡܶܬܼܦܰܢܝܳܐ ܗܘܳܬܼ݀ ܠܰܡܚܰܕܳܬܼܽܘ.", "ܚܙܳܬܼܶܗ ܠܙܰܗܼܝܳܐ ܒܓܼܰܘ ܩܺܝܛܽܘܢܳܐ ܘܦܶܚܼܰܬ݀ ܥܶܠܼܰܬܼ݀.", "ܕܰܒܼܗ̇ܰܘ ܕܰܐܪܳܐ ܕܟܼܽܠܝܽܘܡ ܥܶܠܰܬܼ݀ ܒܶܗ ܬ݀ܶܬܟܰܬܰܫܝ.", "ܠܟܼܽܠܶܗ ܛܶܟܣܳܐ ܕܢܶܫ̈ܶܐ ܣܶܪܚܰܬܼ݀ ܒܰܪܗܺܝܒܽܘܼܬܼܳܗܿ܆", "ܕܚܺܐܦܳܐ ܕܪܶܓܿܬ݂ܳܗܿ ܫܰܩܠܳܗ̇ ܕܬܶܥܒܰܪܝ̱ ܡܶܢ ܘܳܠܺܝܼܬܼܳܐ.", "ܘܠܳܐ ܗܽܘܼ ܟܝܳܢܳܐ ܒܰܣܪܳܗܿ ܕܰܬܩܽܘܡܝ̱ ܒܰܒܗܺܝܠܽܘܼܬ݂ܐ܆", "ܘܠܳܐ ܒܗܰܘ ܛܶܟܣܳܐ ܕܰܣܪ̈ܳܚܳܬ݂ܳܐ ܕܠܳܐ ܡܶܬܼܪ̈ܰܗܒܳܢ܀", "ܐ̱ܚܰܕܬܼܶܗ ܠܛܰܠܝܳܐ ܒܓܼܰܘ ܬܰܘܘܳܢܳܐ ܚܰܨܺܝܼܦܼܳܐܺܝܬ݂:", "ܕܬܶܣܪܽܘܚܝ ܛܰܒܥܳܐ ܕܰܢܛܺܝܼܪܽܘܬܼܶܗ ܩܰܠܺܝܼܠܳܐܺܝܬ݂.", "ܪܶܓܬܼܳܐ ܣܢܺܝܼܬܼܳܐ ܐܶܬܬܰܪܥܰܬܼ݀ ܗܘܳܬܼ݀ ܥܰܠ ܕܳܘܺܝܬ݂ܳܐ܆", "ܘܝܰܘܣܶܦ ܙܰܗܝܳܐ ܒܝܰܡܳܗܿ ܣܰܪܝܳܐ ܠܳܐ ܛܳܒܰܥ ܗܘܳܐ.", "ܣܥܳܬܼ݀ ܐܰܪܝܽܘܬܼܳܐ ܕܬܶܬܒܽܘܪܝ̱ ܥܶܓܼܠܳܐ ܘܢܶܗܘܶܐ ܓܙܳܪܳܗܿ܆", "ܘܶܐܬܼܦܰܠܰܛ ܠܶܗ ܡܶܢ ܒܶܝܬ ܐܺܝܕ̈ܶܝܗܿ ܕܠܳܐ ܢܶܟܼܝܳܢܳܐ.", "ܕܺܐܒܬ݂ܳܐ ܠܶܐܡܪܳܐ ܒܢܶܩܼܥܳܗܿ ܠܶܒܟܼܰܬܼ݀ ܕܬܼܶܐܟܼܽܘܠܝ ܒܶܣܪܶܗ܆", "ܘܰܫܒܰܩ ܥܰܡܪܶܗ ܘܰܢܛܰܪ ܦܰܓܼܪܶܗ ܘܒܰܣܪܳܗ̇ ܘܰܢܦܰܩ.", "ܠܗܳܢܳܐ ܕܰܐܪܳܐ ܗ̱ܘܰܘ ܚ̈ܰܙܳܝܶܐ ܐܳܘ ܫܳܡܽܘ̈ܥܶܐ܆", "ܕܳܐܦ ܡܰܠܰܐܟܼ̈ܶܐ ܘܟܼܽܠܗܽܘܢ ܫ̈ܺܐܕܶܐ ܐܶܬܼܕܰܡܰܪܘ̱ ܒܶܗ.", "ܒܬܶܗܪܳܐ ܥܒܼܰܕ ܗܘܳܐ ܘܰܠܝܰܡܺܝܼܢܳܐ ܘܰܠܣܶܡܼܳܠܳܐ܆", "ܕܰܟܼܡܳܐ ܐܰܩܠܺܝܼ ܠܽܘܼܩܒܰܠ ܪܶܓܿܬ݂ܳܐ ܣܢܺܝܼܬܼܳܐ ܒܰܐܬܼܪܳܗܿ.", "ܗܳܪܟܳܐ ܚܰܣܢܰܢ ܫܽܘܦܪܳܐ ܕܡܺܐܡܪܶܗ ܕܗܰܘ ܫܰܦܺܝܼܪܳܐ܆", "ܘܠܳܐ ܣܳܦܶܩ ܐ̱ܢܳܐ ܠܣܳܟܼܳܐ ܕܫܽܘܦܪ̈ܰܘܗ̱ܝ ܡܰܠ̈ܰܝܝ ܬܶܗܪܳܐ.", "ܬܰܪܦܶܝܘܗ̱ܝ ܡܶܠܬ݂ܳܐ ܒܓܼܰܘ ܩܰܝܛܽܘܢܳܐ ܟܰܕ ܡܶܬܼܟܰܬܰܫ܆", "ܘܰܬܼܛܰܝܶܒܝ ܠܶܗ ܟܠܺܝܼܠ ܩܽܘܠܳܣ̈ܐ ܕܰܬܼܩܲܰܪܶܒܝ ܠܶܗ.", "ܘܰܥܕܶܗ ܕܡܺܐܡܪܳܐ ܗܳܪܟܰܐ ܗ̱ܘ ܡܳܕܶܝܢ ܨܶܝܼܕ ܫܳܡܽܘܥ̈ܶܐ܆", "ܕܰܐܪܶܗ ܕܝܰܘܣܶܦ ܬܽܘܒ ܢܶܬܼܡܰܠܰܠ ܒܰܐܪ̈ܺܝܟܼܳܬ݂ܳܐ܆", "ܐܶܫܠܶܐ ܗܳܫܳܐ ܘܬܽܘܒ ܐܳܡܰܪ ܐ̱ܢܳܐ ܥܰܠ ܢܶܨܚܳܢ̈ܰܘܗ̱ܝ܆", "ܒܳܟܼ ܡܳܪܝ̱ ܢܶܫܦܰܪ ܣܰܢܝܳܐ ܕܡܰܟܼܪܶܙ ܥܰܠ ܫܰܦܺܝܼܪܳܐ.", "ܫܠܼܶܡ ܡܺܐܡܪܳܐ ܕܰܐܪܒܥܳܐ ܕܥܰܠ ܝܰܘܣܶܦ"]}