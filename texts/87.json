{"title": "On the Dedication of the Church", "subtitle": "The Homilies of Mar Narsai", "syriacTitle": "ܥܲܠ ܩܘܼܕܵܫܥܹܕܿܬܵܐ", "author": "Narsai", "text": ["ܡܐܡܪܐ ܕܬܠܬܝܢ ܘܬܠܬܐ", "ܬܘܼܒܼ ܥܲܠ ܩܘܼܕܵܫܥܹܕܿܬܵܐ", "ܥܘܼܢܵܝܵܐ", "ܥܹܕܲܬܼ ܥܲܡܡܡܹ̈ܐ ܣܓܼܘܿܕܼܝܼ ܠܹܗ ܠܲܡܫܝܼܚܵܐ: ܕܢܲܨܒܹܿܟܼܝ ܒܐܲܪܥܵܐ", "ܘܟܲܬܼܒܹܿܟܼܝ ܒܲܫܡܲܝܵܐ: ܐܲܚܲܝ̈.", ":ܚܠܘܿܠܵܐ ܪܲܒܵܐ ܥܒ݂ܲܕܼ ܠܵܗ̇ ܠܥܹܕܿܬܹܿܗ ܒܲܪ ܐܲܠܵܗܵܐ", "ܘܥܲܡܡܹ̈ܐ ܟܠܗܘܿܢ ܙܲܡܸܢ ܘܲܩ̣ܪܵܐ ܠܝܘܿܡ ܡܸܫܬܿܘܼܬܼܵܗ̇ ܀", "ܒܲܪ̄ܬܼ ܚܸܫܘܿܟܹ̈ܐ ܡ̣ܟܲܪ ܠܹܗ ܫܸܡܫܵܐ ܕܙܲܝܼܩܘܼܬܼܵܐ:", "ܘܲܙܠܲܚ ܒܐܲܦܹ̈ܝܗ̇ ܫܘܼܦܪܹܗ ܦܲܐܝܵܐ ܘܢܘܼܗܪܵܐ ܠܸܒܲܫܲܬ̤ ܀", ":ܠܒܲܪ̄ܬܼ ܡܸܣܟܹܿܢܹ̈ܐ ܪܚܸܡ݂ ܥܲܬܿܝܼܪܵܐ ܕܠܵܐ ܡܸܬܼܡܲܣܟܲܢ", "ܘܥܘܼܬܼܪܹܗ ܪܲܒܵܐ ܐܲܓܼܥܸܠ ܒܐܝܼܕܹ̈ܝܗ̇ ܕܒܹܗ ܬܸܬܼܪܲܡܪܲܡ ܀", ":ܚܲܬܼܢܵܐ ܡܫܝܼܚܵܐ ܒܚܘܼܒܹܿܗ ܪܲܒܵܐ ܐܲܪܟܸܿܢ ܪܵܘܡܹܗ", "ܘܲܠܡܵܝܘܿܬܹ̈ܐ ܨܒܼܵܐ ܘܐܸܬܼܚܲܬܲܢ ܘܪܲܡܪܸܡ ܐܸܢܘܿܢ ܀", ":ܡ̇ܪܵܐ ܕܪܵܡ̇ܐ ܐܲܪܟܸܿܢ ܪܵܘܡܹܗ ܨܹܝܕܼ ܬܲܚܬܵܝܹ̈ܐ", "ܘܲܗܘ̤ܵܐ ܚܲܬܼܢܵܐ ܠܥܲܡܡܹ̈ܐ ܛܲܡ̈ܠܹܐ ܘܩܲܕܹܿܫ ܐܸܢܘܿܢ ܀", ":ܥܹܕܲܬܼ ܥܲܡܡܹ̈ܐ ܡ̣ܟܲܪ ܠܹܗ ܚܲܬܼܢܵܐ ܒܲܪ ܥܸܠܵܝܵܐ", "ܘܚܲܠ̣ܛܵܗ̇ ܒܚܘܼܒܹܿܗ ܘܐܲܪܝܼܡ ܪܹܫܵܗ̇ ܒܹܝܬܼ ܣܵܩܘܿܪܹ̈ܝܗ̇ ܀", ":ܚܕܼܵܐ ܓܼܠܘܵܝܵܬܵܐ ܫܒܼܝܼܩܬܬܵܐ ܫܚܝܼܩܬܵܐ ܘܲܡܫܲܦܲܠܬܵܐ", "ܗܘ̤ܵܬܼ ܒܲܪ̄ܬܼ ܢܸܩܦܵܐ ܠܲܒܼܪܹܗ ܕܪܵܡ̇ܐ ܫܪܸܐ ܒܲܡܪ̈ܵܘܡܹܐ ܀", ":ܚܕܼܵܐ ܚܸܫܘܿܟܼܬܵܐ ܥܛܝܼܦܲܬܼ ܚܸܫܟܵܐ ܕܕܸܚܠܲܬܼ ܫܹܐܕܹ̈ܐ", "ܪܲܚ̣ܡܵܗ̇ ܢܘܼܗܪܵܐ ܘܲܩܪ̣ܵܗ̇ ܨܹܐܕܼܵܘܗܝ ܘܲܡ̣ܠܵܗ̇ ܢܘܼܗܪܵܐ ܀", ":ܠܲܡܒܲܕܿܪܬܵܐ ܘܠܦܵܗܝܼܬܼܵܐ ܕܒܲܣܪ̈ܝܼܩܵܬܼܵܐ", "ܩܪ̣ܵܐ ܗ̄ܘ̣ܵܐ ܘܟܲܢܸܫ ܒܲܪ ܐܲܠܵܗܵܐ ܘܥܲܒܼ݂ܕܼܵܗ̇ ܕܝܼܠܹܗ ܀", ":ܠܗܵܝ̇ ܛܵܥܝܼܬܼܵܐ ܒܲܪ̄ܬܼ ܢܘܼܟܼܪ̈ܵܝܹܐ ܪܚܸܡ ܪܵܚܹ̇ܡ ܟܠ", "ܘܟܲܢܫܵܗ̇ ܨܹܐܕܼܵܘܗܝ ܘܲܙܪܲܥ ܒܐܸܕܼܢܹ̈ܝܗ̇ ܝܘܼܠܦܵܢ ܚܲܝܹ̈ܐ ܀", ":ܠܗܵܝ̇ ܐܲܒܿܝܼܕܿܬܵܐ ܕܐܲܒܿܝܼܕܼܵܐ ܗ̄ܘ̣ܵܬܼ ܒܚܲܝܠܹ̈ܐ ܕܛܘܼܥܝܲܝ", "ܒܥ̣ܵܗ̇ ܡܸܫܟܲܚ ܟܠ ܘܲܕܼܒܲܪ ܐܲܥܠܵܗ̇ ܠܲܛܝܵܪ ܚܲܝܹ̈ܐ ܀", ":ܠܲܡܦܲܪܣܵܝܬܵܐ ܘܠܲܡܨܲܥܲܪܬܵܐ ܡ̣ܟܲܪ ܝܲܩܝܼܪܵܐ", "ܘܢܲܟܿܦܵܗ̇ ܒܙܝܼܘܹܗ ܘܟܲܣܝܼ ܨܲܥܪܵܗ̇ ܒܐܸܣܛܲܠ ܫܘܼܒܼܚܹܗ ܀", ":ܠܚܲܒܼܪܲܬܼ ܫܹܐܕܹ̈ܐ ܘܐܲܡܬܼܵܐ ܕܕܲܝܘܹ̈ܐ ܓܒܼܵܐ ܩܲܕܿܝܼܫܵܐ", "ܘܙܲܠܚܵܗ̇ ܒܚܘܼܒܹܿܗ ܘܐܲܫܝܼܓܼ ܡܸܢܵܗ̇ ܥܵܘ̣ܠܵܗ̇ ܪܲܒܵܐ ܀", ":ܚܙܵܗ̇ ܕܐܘܼܟܵܡܵܐ ܘܚܸܠܵܐ ܛܥܝܼܢܵܐ ܘܲܣܢܸܐ ܚܸܙܘܵܗ̇", "ܘܐܲܚܬܼܵܗܗ̇ ܠܡܲܝ̈ܵܐ ܘܚܲܠܸܠ ܡܲܪ̣ܩܵܗ̇ ܡ̣ܢ ܨܵܐܘܼܬܼܵܗ̇ ܀", ":ܚܕܼܵܐ ܡܲܣܚܘܼܬܼܵܐ ܕܡܲܠܝܵܐ ܚܲܝܹ̈ܐ ܐܲܬܼܩܸܢ ܗ̄ܘ̣ܵܐ ܠܵܗ̇", "ܘܐܲܫܝܼܓܼ ܚܲܠܠܵܗ̇ ܘܲܡ̣ܪܲܩ ܐܲܦܹܝ̈ܗ̇ ܡ̣ܢ ܣܲܢ̈ܝܵܬܼܵܐ ܀", ":ܒܡܲܝ̈ܵܐ ܚܲܝܹ̈ܐ ܐܲܫܝܼܓܼ ܨܵܐܬܼܵܗ̇ ܕܲܡܟܲܬܲܡܬܵܐ", "ܘܡܸܫܚܵܐ ܕܩܘܼܕܼܫܵܐ ܢܣ݂ܲܟ ܥܲܠ ܪܹܫܵܗ̇ ܘܐܲܦܨܲܚ ܐܲܦܹ̈ܝܗ̇ ܀", "ܒܡܸܫܚܵܐ ܘܡܲܝܵ̈ܐ ܐܲܫܝܼܓܼ ܦܲܓܼܪܵܗ̇ ܘܕܲܟܿܝܼ ܢܲܦܫܵܗ̇:", "ܘܲܫܡܵܐ ܣܵܡ̣ ܠܵܗ̇ ܥܹܕܲܬܼ ܩܘܼܕܼܫܵܐ ܡܲܠܝܲܬܼ ܫܘܼܦܪܹ̈ܐ ܀", ":ܐܲܫܠܲܚ ܡܸܢܵܗ̇ ܫܸܡ ܣܲܢܝܘܼܬܼܵܗ̇ ܥܲܡ ܣܘܼܪ̈ܚܵܢܹܝܗ̇", "ܘܐܲܒܿܫܵܗ̇ ܫܘܼܦܪܵܐ ܘܥܹܕܿܬܵܐ ܓܒܼܝܼܬܼܵܐ ܣܵܡ̣ ܟܘܼܢܵܝܵܗ̇ ܀", ":ܒܲܫܡܵܐ ܦܲܐܝܵܐ ܕܣܵܡ̣ܘ ܠܵܗ̇ ܢܒܼܝܹ̈ܐ ܒܓܸܠܝܵܢܲܝ̈ܗܘܿܢ", "ܒܹܗ ܗ̄ܘ̣ ܩܪ̣ܵܗ̇ ܗ̄ܘ̣ܵܐ ܚܲܬܼܢܵܐ ܫܒܼܝܼܚܵܐ ܒܝܘܿܡ ܡܲܣܚܘܼܬܼܵܗ̇ ܀", ":ܥܹܕܲܬܵܐ ܩܪ̣ܵܐܘܼܗ̇ ܢܒܼܝܼ̈ܐ ܕܪܘܼܚܵܐ ܒܦܸܬܼܓܼܵܡܲܝ̈ܗܘܿܢ", "ܘܒܼܵܗ̇ ܗ̄ܘ̣ ܙܡܲܪܘ ܗ̄ܘ̣ܵܘ ܫܘܼܒܼܚܵܐ ܠܡܵܪܵ̄ܗ̇ ܡ̣ܢ ܟܠ ܥܲܡܡܹ̈ܐ ܀", ":ܥܹܕܿܬܵܐ ܪܲܒܿܬܼܵܐ ܣܵܡ̣ܘ ܫܘܼܡܵܗܵܗ̇ ܢܒܼܝܼ̈ܐ ܟܹܐܢܹ̈ܐ", "ܘܐܸܬܼܵܐ ܚܲܬܼܢܵܐ ܘܫܲܪܵܪ ܠܲܫܡܵܗ̇ ܒܡܲܥܡܘܿܕܼܝܼܬܼܵܐ ܀", ":ܒܡܲܝܵ̈ܐ ܚܲܠܠܵܗ̇ ܒܡܸܫܚܵܐ ܪܲܫܡ̣ܵܗ̇ ܒܚܘܼܒܵܐ ܙܲܠܚܵܗ̇", "ܘܐܸܣܛܲܠ ܢܘܼܗܪܵܐ ܫܩܲܠ̣ ܠܹܗ ܘܐܲܠܒܿܫܵܗ̇ ܩܲܕܿܝܼܫܵܐܝܼܬܼ ܀", ":ܒܲܫܡܹܗ ܚܲܝܵܐ ܘܲܒܼܫܸܡ ܐܲܒܼܘܼܗܝ ܘܲܕܪܘܼܚܩܘܼܕܼܫܵܐ", "ܚܲܬܼܡ̇ܗ̇ ܠܟܲܠܬܼܵܐ ܘܫܲܡܠܝܼ ܫܘܼܦܪܵܗ̇ ܪܘܼܚܵܢܵܝܵܐ ܀", ":ܟܠܝܼܠܵܐ ܕܢܘܼܗܪܵܐ ܣܵܡ̣ ܥܲܠ ܪܹܫܵܗ̇ ܕܲܡܗܲܕܿܪܬܵܐ", "ܘܦܲܓܼܪܹܗ ܩܨ݂ܵܐ ܠܵܗ̇ ܘܲܕܼܡܹܗ ܡ̣ܙܲܓܼ ܠܵܗ̇ ܘܚܲܕܿܝܼ ܠܸܒܵܗ̇ ܀", ":ܒܚܲܫܹܗ ܚܲܪܵܪܵܗ̇ ܒܩܸܛܠܹܗ ܦܲܪ̣ܵܩܵܗ̇ ܒܡܵܘܬܹܿܗ ܙܲܒܼܢܵܗ̇", "ܘܲܒܼܢܘܼܚܵܡܹܗ ܙܠܲܚ̣ ܠܵܗ̇ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܓܢܘܿܢܵܐ ܩܛ݂ܲܪ ܠܵܗ̇ ܡ̣ܢ ܙܲܠܝܼܩܹ̈ܐ ܕܢܘܼܗܪܹܗ ܕܐܲܒܼܘܼܗܝ", "ܘܥܵܠܡܹ̈ܐ ܘܕܼܵܪܹ̈ܐ ܩܪ̣ܵܐ ܠܲܚܠܘܿܠܵܗ̇ ܡܲܪܕܸܿܐ ܚܲܝܹ̈ܐ ܀", ":ܥܹܕܿܬܵܐ ܟܲܠܬܼܵܗ̇ ܕܲܙܩܝܼܦܘܼܬܼܵܐ ܢܘܼܗܪܵܐ ܠܸܒܼܫܲܬ̤", "ܘܡ̣ܢ ܙܲܠܝܼܩܹ̈ܝܗ̇ ܢܗ݂ܲܪܘ ܚܲܒܿܝܼܒܹ̈ܝܗ̇ ܒܢܲܝ̈ ܝܵܪܬܿܘܼܬܼܵܗ̇ ܀", ":ܚܘܼܒܹܿܗ ܕܚܲܬܼܢܵܐ ܠܵܐ ܡܸܬܼܡܲܥܲܠ ܡ̣ܢ ܡܲܠܵܠܹ̈ܐ", "ܘܪ̈ܲܚܡܹܝܗ̇ ܕܟܲܠܬܼܵܐ ܠܵܐ ܡܸܬܼܪܲܫܡܝܼܢ ܒܲܟܼܬܼܝܼ̈ܒܼܵܬܼܵܐ ܀", ":ܚܘܼܒܹܿܗ ܕܚܲܬܼܢܵܐ ܕܲܠܘܵܬܼ ܟܲܠܬܼܵܐ ܒܩܲܝܣܵܐ ܩܲܒܼ݂ܥܹܗ", "ܘܪ̈ܲܚܡܹܝܗ̇ ܕܟܲܠܬܵܐ ܒܵܬܲܪ ܚܲܬܼܢܵܐ ܙܩܝܼܦܵܐ ܪ̈ܲܕܼܦܘܼܗ̇ ܀", ":ܐܲܝܢܵܘ ܚܲܬܼܢܵܐ ܕܡܸܛܠ ܟܲܠܬܼܵܐ ܙܩܝܼܦܵܐ ܣܲܝܒܲܪ", "ܐܸܠܵܐ ܡܫܝܼܚܵܐ ܕܚܘܼܒܹܿܗ ܪܲܒܵܐ ܠܵܐ ܡܸܬܼܡܲܠܲܠ ܀", ":ܘܐܲܝܕܵܐ ܗ̄ܝܼ ܟܲܠܬܼܵܐ ܕܪܸܚܡܲܬ̤ ܚܲܬܼܢܵܐ ܕܲܬܼܠܸܐ ܒܩܲܝܣܵܐ", "ܐܸܠܵܐ ܥܹܕܲܬܵܐ ܕܪܵܡ ܗ̄ܘ̣ ܫܲܪܒܵܗ̇ ܡ̣ܢ ܡܲܠܵܠܹ݁̈ܐ ܀", ":ܡܸܛܠ ܥܹܕܿܬܹܿܗ ܡ̣ܝܼܬܼ ܒܲܙܩܝܼܦܵܐ ܒܲܪ ܐܲܠܵܗܵܐ", "ܘܡܸܛܠ ܡ̇ܘܬܹܿܗ ܪܚܸܡܬܹܗ ܥܹܕܿܬܵܐ ܘܠܹܗ ܐܸܬܼܢܲܩܦܲܬ̤ ܀", ":ܚܲܬܼܢܵܐ ܩܛܝܼܠܵܐ ܘܟܲܠܬܼܵܐ ܦܪܝܼܩܬܵܐ ܢܩܸܦܘ̣ ܠܲܚ̈ܕܵܕܹܐ", "ܘܗܵܐ ܒܲܚܠܘܿܠܗܘܿܢ ܒܵܣܡ̇ܝܼܢ ܕܵܪܹ̈ܐ ܥܲܡ ܫܲܪ̈ܒܼܵܬܼܵܐ ܀", ":ܒܪܵܘܡ̇ܐ ܪܵܡ̇ܐ ܣܵܡ̣ܵܗ̇ ܚܲܬܼܢܵܐ ܠܟܲܠܲܬܼ ܚܘܼܒܹܿܗ", "ܘܚܵܘܝܼ ܫܘܿܦܪܵܗ̇ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", "ܙܲܡܸܢ ܕܵܪܹ̈ܐ ܩܪ̣ܵܐ ܫܲܪ̈ܒܼܵܬܼܵܐ ܠܲܚܠܘܿܠ ܚܲܝܹ̈ܐ:", "ܘܐܲܣܡܸܟ ܐܸܢܘܿܢ ܩܕܼܵܡ ܒܲܪ̄ܬܼ ܡܲܠܟܵܐ ܟܲܠܲܬܼ ܩܘܼܕܼܫܵܐ ܀", ":ܢܒܼܝܼ̈ܐ ܟܹܐܢܹ̈ܐ ܫܠܝܼܚܹ̈ܐ ܙ̈ܗܲܝܵܐ ܟܵܗܢܹ̈ܐ ܘܡܲܠ̈ܟܹܿܐ", "ܘܣܵܗ̈ܕܹܿܐ ܩܛܝܼܠܹ̈ܐ ܩܪ̣̱ܵܐ ܠܲܚܠܘܿܠܵܗ̇ ܕܥܹܕܲܬܼ ܩܘܼܕܼܫܵܐ ܀", ":ܚܠܘܿܠܵܐ ܪܲܒܵܐ ܚܲܬܼܢܵܐ ܡܫܝܼܚܵܐ ܟܲܠܬܼܵܐ ܥܹܕܿܬܵܐ", "ܣܡܝܼܪܹ̈ܐ ܫܠܝܼܚܹ̈ܐ ܢܒܼܝܹ̈ܐ ܘܣܵܗ̈ܕܹܿܐ ܟܘܼܡܪܹ̈ܐ ܘܡܲܠ̈ܟܹܿܐ ܀", ":ܟܠܗܘܿܢ ܥܲܡܡܹ̈ܐ ܥܵܠܡܹ̈ܐ ܘܕܼܵܪܹ̈ܐ ܓܢܹܝܢ ܒܲܣܡܵܟܼܵܗ̇", "ܘܒܼܵܣ̇ܡܝܼܢ ܟܠܗܘܿܢ ܒܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܡܝܼܚܵܐ ܀", ":ܦܲܓܼܪܵܐ ܕܚܲܬܼܢܵܐ ܐܘܼܟܼܠܵܐ ܚܲܝܵܐ ܒܲܚܠܘܿܠ ܥܹܕܿܬܹܿܗ", "ܘܲܕܼܡܹܗ ܫܸܩܝܵܐ ܪܘܼܚܵܢܵܝܵܐ ܒܹܝܬܼ ܡܸܫܬܿܘܼܬܹܗ ܀", ":ܚܠܘܿܠܵܐ ܗ̄ܘ̣ ܪܲܒܵܐ ܕܲܣܡܝܼܟܼܝܼܢ ܒܹܗ ܥܵܠܡܹ̈ܐ ܟܠܗܘܿܢ", "ܘܲܡܕܲܝܠܝܼܢ ܒܹܗ ܟܸܢܫܲܝ̈ ܪܵܘܡ̇ܐ ܠܲܡܫܲܡܵܫܘܼ ܀", ":ܣܡܵܟܼܵܐ ܗ̄ܘ̣ ܚܲܝܵܐ ܕܚܲܝܹ̈ܐ ܪܵܕܹܝܢ ܒܲܝܢܵܬܼ ܣܸܕܼܪ̈ܵܘܗܝ", "ܘܫܵܬܹܿܝܢ ܣܡܝܼܟܼܵܘ̈ܗܝ ܚܲܝܹ̈ܐ ܚܲܕܼܬܹ̈ܐ ܕܡܲܙܲܓܼ ܚܲܬܼܢܵܐ ܀", ":ܙܡ̇ܪܵܐ ܕܪܘܼܚܵܐ ܗܵܐ ܪܵܡ ܩܵܠܹܗ ܒܲܚܠܘܿܠ ܚܲܝܹ̈ܐ", "ܘܲܒܼܚܲܕܼܘܼܬܼܵܐ ܕܠܵܐ ܡܸܬܼܡܲܠܠܵܐ ܙܠܝܼܚ ܒܘܼܣܵܡܹܗ ܀", ":ܫܘܼܦܪܹܗ ܕܚܲܬܼܢܵܐ ܙܵܡ̇ܪܝܼܢ ܣܡܝܼܟܹ̈ܐ ܕܠܵܐ ܣܲܒܼܥܘܼܬܼܵܐ", "ܘܲܡܙܲܚܝܼܢ ܠܹܗ ܠܲܟܼܠܝܼܠ ܩܘܼܕܼܫܵܐ ܒܗܘܼܠܵܠܲܝ̈ܗܘܿܢ ܀", ":ܚܠܝܼܛܝܼܢ ܩܵܠܹ̈ܐ ܕܲܒܼܢܲܝ̈ ܐ̄ܢܵܫܵܐ ܘܲܕܼܡܲܠܲܐܟܹ̈ܐ", "ܘܲܡܠܸܐ ܒܲܝܬܵܐ ܕܒܹܝܬܼ ܡܸܫܬܿܘܼܬܼܵܐ ܙܡ̇ܪ̈ܲܝ ܪܘܼܚܵܐ ܀", ":ܪܹܫ ܙܲܡ̇ܪܹ̈ܐ ܕܵܘܝܼܕܼ ܡܲܠܟܵܐ ܛܥܝܼܢ ܩܝܼܬܼܵܪܹܗ", "ܘܢܵܩܹ̇ܿܫ ܙܡܲ݁ܪ ܛܘܼܒܲܝ̈ ܥܹܕܿܬܵܐ ܘܫܘܼܦܵܪ ܚܲܬܼܢܵܐ ܀", ":ܚܲܬܼܢܵܐ ܡܫܝܼܚܵܐ ܘܟܲܠܬܼܵܐ ܥܹܕܿܬܵܐ ܥܲܠ ܣܸܦ̈ܘܵܬܹܗ", "ܘܗܵܐ ܒܲܙܡ̇ܪܹܗ ܣܡܝܼܪܹ̈ܐ ܒܵܣܹ̇ܿܡܝܼܢ ܪܘܼܚܵܢܵܐܝܼܬܼ ܀", ":ܫܡܲܥܝ ܐܘܿ ܥܹܕܿܬܵܐ ܟܲܠܲܬܼ ܢܘܼܗܪܵܐ ܐܸܡܼܲ ܕܵܘܝܼܕܼ", "ܘܐܸܫܬܲܥܸܐ ܠܹܟܼܝ ܫܘܼܦܪܹܗ ܕܚܲܬܼܢܵܐ ܕܪܵܚܹ̇ܡ ܠܸܒܹܿܟܼܝ ܀", ":ܫܲܦܝܼܪ ܒܚܸܙܙܹܗ ܡ̣ܢ ܒܢܲܝ̈ܢܵܫܵܐ ܡܫܝܼܚܵܐ ܚܲܬܼܢܵܐ", "ܘܪ̈ܲܚܡܹܐ ܢܣܝܼܟܼܝܼܢ ܥܲܠ ܣܸܦ̈ܘܬܹܗ ܩܲܕܿܝܼ̈ܫܵܬܼܵܐ ܀", ":ܒܪܝܼܟ ܗ̄ܘ̣ ܠܥܵܠܲܡ ܕܗܸܕܼܪܹܗ ܘܫܘܼܒܼܚܹܗ ܙܟܼܵܐ ܠܲܛܪ̈ܘܼܢܹܐ", "ܫܢܝܼܢܝܼܢ ܓܹܐܪ̈ܵܘܗܝ ܘܠܲܒܼܥܸܠܕܿܒܼܵܒܼܵܘ̈ܗܝ ܩܛ݂ܲܠ ܒܲܙܩܝܼܦܹܗ ܀", ":ܚܛܝܼܬܼܵܐ ܘܡ̇ܘܬܵܐ ܘܐܵܦ ܣܵܛܵܢܵܐ ܒܡܵܘܬܹܿܗ ܐܲܪܡܝܼ", "ܘܲܒܼܙܵܟܼܘܼܬܼܵܐ ܦܢ̣ܵܐ ܡ̣ܢ ܩܪܵܒܼܵܐ ܘܪܵܡ̇ܐ ܩܸܫܬܹܿܗ ܀", ":ܟܘܼܪܣܝܹܗ ܡܲܬܼܩܲܢ ܡ̣ܢ ܝܲܡܝܼܢܵܐ ܕܐܲܒܼܘܼܗܝ ܪܵܡ̇ܐ", "ܘܙܲܕܿܝܼܩܘܼܬܼܵܐ ܥܛܝܼܦ ܫܘܼܠܛܵܢܹܗ ܘܠܵܐ ܡܸܫܬܲܚܠܲܦ ܀", ":ܒܡܸܫܚܵܐ ܛܵܒܼܵܐ ܕܐܲܠܵܗܘܼܬܹܗ ܡ̣ܫܲܚ ܐ̄ܢܵܫܘܼܬܹܗ", "ܘܲܒܼܚܲܕܼܘܼܬܼܵܐ ܙܲܠܚܹܗ ܠܦܲܓܼܪܹܗ ܡܲܪܕܸܿܐ ܚܲܝܹ̈ܐ ܀", ":ܒܒܸܣܡܵܐ ܛܵܒܼܵܐ ܡܒܲܣܡܝܼܢ ܠܒܼܘܼܫܹ̈ܐ ܕܦܲܓܼܪܵܢܘܼܬܹܗ", "ܘܡ̣ܢ ܝܲܡܝܼܢܵܐ ܕܐܲܒܼܘܼܗܝ ܟܲܣܝܵܐ ܫܪܸܐ ܒܲܡܪ̈ܵܘܡܹܐ ܀", ":ܡ̇ܪܝ ܗ̄ܘ̣ ܚܲܬܼܢܵܐ ܘܡ̇ܪܝܵܐ ܐܸܡ݂ܲܪ ܕܬܸܒܼ ܡ̣ܢ ܝܲܡܝܼܢܝܼ", "ܥܕܲܡ̇ܐ ܕܐܹܣܝܼܡ ܟܠܗܘܿܢ ܣܵܢܐܲܝ̈ܟ ܟܘܼܒܼܫܵܐ ܠܪܸ̈ܓܼܠܲܝܟ ܀", ":ܗܘ̤ܝܘܼ ܟܘܼܡܪܵܐ ܘܕܸܒܼܚܵܐ ܚܲܝܵܐ ܡܚܲܣܸܐ ܚܵܘ̈ܒܹܿܐ", "ܘܠܵܐ ܡܸܫܬܿܚܠܲܦ ܡ̣ܢ ܟܘܼܡܪܘܼܬܹܗ ܘܡ̣ܢ ܟܵܗܢܘܼܬܹܗ ܀", ":ܒܗܸܕܼܪ̈ܲܝ ܩܘܼܕܼܫܵܐ ܝ̄ܠܝܼܕܼ ܡ̣ܢ ܐܲܒܼܘܼܗܝ ܠܥܸܠ ܡ̣ܢ ܙܲܒܼܢܹ̈ܐ", "ܘܲܒܼܐ̄ܢܵܫܘܼܬܹܗ ܝ̄ܠܝܼܕܼ ܡ̣ܢ ܡܲܪܝܲܡ ܩܲܕܿܝܼܫܵܐܝܼܬܼ ܀", ":ܟܠܗܘܿܢ ܡܲܠ̈ܟܹܿܐ ܠܹܗܘ̣ ܣܵܓܼ̇ܕܿܝܼܢ ܒܩܘܼܪ̈ܒܵܢܲܝܗܘܿܢ", "ܘܥܲܡܡܹ̈ܐ ܟܠܗܘܿܢ ܠܹܗܘ̣ ܦܵܠ̇ܚܝܼܢ ܥܲܒܼܕܿܘܼܬܼ ܥܵܠܲܡ ܀", ":ܠܥܵܠܲܡ ܩܲܝܵܡ ܫܡܹܗ ܩܲܕܿܝܼܫܵܐ ܥܲܡ ܫܘܼܠܛܵܢܹܗ", "ܘܲܩܕܵܡ ܫܸܡܫܵܐ ܫܡܹܗ ܐܝܼܬܼܵܘܗܝ ܗ̄ܘ̣ܵܐ ܘܠܵܐ ܡܸܫܬܲܚܠܲܦ ܀", ":ܒܹܗ ܡܸܬܼܒܲܪܟܼܝܼܢ ܟܠܗܘܿܢ ܥܲܡܡܹ̈ܐ ܘܲܡܫܲܒܿܚܝܼܢ ܠܹܗ", "ܕܡܸܢܗܘܿܢ ܐܝܼܬܹܝܗ̇ ܥܹܕܿܬܼ ܩܘܼܕܼܫܵܐ ܟܲܠܲܬܼ ܢܘܼܗܪܵܐ ܀", ":ܬܡ݂ܲܗ ܠܹܗ ܕܵܘܝܼܕܼ ܒܫܘܼܦܪܹܗ ܕܚܲܬܼܢܵܐ ܕܠܵܐ ܡܸܬܼܡܲܠܲܠ", "ܘܫܲܪܝܼ ܙܵܡܲ݁ܪ ܫܘܼܒܼܚܹܗ ܪܵܡ̇ܐ ܥܲܡ ܝܲܠܘܼܕܹ̈ܐ ܀", ":ܚܙ̣ܵܝܗܝ ܥܲܠ ܐܲܪܥܵܐ ܕܲܠܒܸ݂ܫ ܦܲܓܼܪܲܢ ܘܐܸܬܿܕܲܡܲܪ ܒܹܗ", "ܘܫܲܪܝܼ ܩܵܥܹ̇ܐ ܘܡܲܟܼܪܸܙ ܫܘܼܒܼܚܹܗ ܥܲܡ ܘܫܼܠܛܵܢܹܗ ܀", ":ܘܡ̇ܪܝܵܐ ܡ̇ܪܲܐ ܡ̇ܐ ܡܫܲܒܲܚ ܫܡܵܟ ܒܟܼܠܵܗ̇ ܐܲܪܥܵܐ", "ܕܗܵܐ ܒܲܫܡܲܝܵܐ ܫܘܼܒܼܚܵܟ ܪܵܥܹ̇ܡ ܡ̣ܢ ܥܸܠܲܝܹ̈ܐ ܀", ":ܗܵܠܹܝܢ ܩܵܠܹ̈ܐ ܕܲܡܠܹܝܢ ܬܲܗܪܵܐ ܙܡܲܪ̣ ܠܵܗ̇ ܕܵܘܝܼܕܼ", "ܠܥܹܕܲܬܼ ܩܘܼܕܼܫܵܐ ܡܟܼܝܼܪܬܹܿܗ ܕܫܸܡܫܵܐ ܕܙܲܕܿܝܼܩܘܼܬܼܵܐ ܀", ":ܫܘܼܦܪ̈ܵܘܗܝ ܕܚܲܬܼܢܵܐ ܡ̣ܠܵܐ ܡܲܫܡܲܥܬܼܵܗ̇ ܕܟܲܠܲܬܼ ܢܘܼܗܪܵܐ", "ܘܢܘܼܪܵܐ ܕܚܘܿܒܹܿܗ ܐܲܕܼܠܸܩ ܓܵܘܙܲܠ ܒܓܼܵܘ ܪܸܥܝܵܢܵܗ̇ ܀", ":ܩܵܡ̣ ܐܹܫܲܥܝܵܐ ܘܫܲܪܝܼ ܩܵܥܹ̇ܐ ܒܲܚܠܘܿܠ ܚܲܝܹ̈ܐ", "ܕܥܲܡܲܢܘܼܐܹܝܠ ܐܝܼܬܼܵܘܗܝ ܚܲܬܼܢܵܐ ܕܥܹܕܿܬܵܐ ܪܸܚܡܲܬ̤ ܀", ":ܠܥܸܠ ܡ̣ܢ ܛܲܟܼܣܵܐ ܒܬܼܘܼܠܬܵܐ ܝ̄ܠܸܕܼܬܹܗ ܕܠܵܐ ܙܘܼܘܵܓܼܵܐ", "ܘܗܘ̤ܝܘܼ ܡ̇ܪܵܐ ܓܲܢ̄ܒܵܪ ܚܲܝܠܵܐ ܕܠܵܐ ܡܸܫܬܲܚܠܲܦ ܀", ":ܫܠܵܡܵܐ ܘܫܲܝܢܵܐ ܛܥܝܼܢ ܫܘܼܠܛܵܢܹܗ ܠܥܲܡܡܹ̈ܐ ܟܠܗܘܼܢ", "ܘܠܵܐ ܐܝܼܬܼ ܣܵܟܼܵܐ ܠܫܲܝܢܹܗ ܪܲܒܵܐ ܘܲܠܡܲܠܟܿܘܼܬܹܗ ܀", "ܝܲܥܩܘܿܒܼ ܣܵܒܼܵܐ ܝܲܗ̣̄ܒܼ ܒܲܪ̄ܬܼ ܩܵܠܵܐ ܒܓܼܵܘ ܒܘܼܣܵܡܵܐ:", "ܕܗܵܢܵܘ̇ ܚܲܬܼܢܵܐ ܕܠܹܗܘ̣ ܣܲܟܿܝܼܘ ܟܠܗܘܿܢ ܟܹܐܢܹ̈ܐ ܀", ":ܗܵܢܵܘ̇ ܕܐܼܬܼܵܐ ܘܒܲܛܸܠ ܢܒܼܝܹ̈ܐ ܘܡܲܠܟܲܝ̈ ܥܲܡܵܐ", "ܗܵܢܵܘ̇ ܚܲܬܼܢܵܐ ܕܚܲܫ̣ ܒܲܙܩܝܼܦܵܐ ܡܸܛܠ ܥܹܕܿܬܹܿܗ ܀", "ܘܒܲܕܼܡܹܗ ܚܲܣܝܵܐ ܚܲܠܸܠ ܐܸܣܛܠܵܐ ܕܦܲܓܼܪܵܢܘܼܬܹܗ ܀", ":ܗܵܢܵܘ̇ ܚܲܬܼܢܵܐ ܕܛܵܒܼ ܡ̣ܢ ܚܲܠܒܼܵܐ ܚܵܘܲܪ ܫܸܢܵܘ̈ܗܝ", "ܘܡܲܦܪܲܓܼ ܟܠܹܗ ܒܫܘܼܒܼܚܵܐ ܕܲܠܒܸܫ̣ ܡ̣ܢ ܢܘܼܚܵܡܵܐ ܀", ":ܢܒܼܝܹ̈ܐ ܟܠܗܘܿܢ ܪ̈ܲܒܲܝ ܒܵܬܹ̈ܐ ܩܵܡ̣ܘ ܒܲܙܡ̇ܪܗܘܿܢ", "ܘܫܘܼܦܪ̈ܵܘܗܝ ܕܚܲܬܼܢܵܐ ܡ̣ܠܵܐ ܡܲܫܡܲܥܬܼܵܗ̇ ܕܟܲܠܲܬܼ ܢܘܼܗܪܵܐ ܀", ":ܚܲܕܼ ܩܵܥܹ̇ܐ ܗ̄ܘ̣ܵܐ ܕܗܵܐ ܠܲܡ ܢܵܦܹ̇ܿܩ ܡ̣ܢ ܐܵܦܲܪܬܼܵܐ", "ܕܪܵܥܹ̇ܐ ܠܥܲܡܵܐ ܘܦܵܪܹܩ ܥܲܡܡܹ̈ܐ ܘܥܲܠ ܟܠ ܡܲܡܠܸܟ ܀", ":ܐ̄ܚܪ݂ܢܵܐ ܡܲܙܥܸܩ ܕܐܵܬܹ̈ܐ ܡܫܝܼܚܵܐ ܘܡ̇ܘܬܵܐ ܣܵܒܹ̇ܠ", "ܘܥܵܩܲ̇ܪ ܨܸܗܝܘܿܢ ܘܥܹܕܲܬܵܐ ܒܵܢܹ̇ܐ ܒܲܙܩܝܼܦܘܼܬܹܗ ܀", ":ܐ̄ܚܪܹܢܵܐ ܙܵܡܲ݁ܪ ܕܩܘܼܡܝ ܠܲܡ ܐܲܢܗܲܪܝ ܟܲܠܲܬܼ ܢܘܼܗܪܵܐ", "ܕܗܵܐ ܐܸܬܼܵܐ ܠܹܗ ܢܘܼܗܪܹܟܼܝ ܪܲܒܵܐ ܡܫܝܝܼܚܵܐ ܚܲܬܼܢܵܐ ܀", ":ܗܵܐ ܕܢܲܚ̣ ܢܘܼܗܪܹܗ ܘܐܲܢܗܲܪ ܥܲܝܢܲܝ̈ܟܿܝ ܘܐܲܦܨܲܚ ܐܲܦܲܝ̈ܟܿܝ", "ܘܗܵܐ ܐܝܼܩܵܪܹܗ ܫܪܸܐ ܥܲܠ ܪܹܫܹܟܼܝ ܘܲܡܗܲܕܲܪ ܠܹܟܼܝ ܀", ":ܠܹܟܼܝ ܗ̄ܘ̣ ܐܵܬܹ̇ܝܢ ܡܲܠ̈ܟܹܿܐ ܕܐܲܪܥܵܐ ܒܩܘܼܪ̈ܒܵܢܲܝܗܘܿܢ", "ܘܚܲܝܠܹ̈ܐ ܕܥܲܡܡܹ̈ܐ ܗܵܐ ܪܵܗ̇ܛܝܼܢ ܠܹܟܼܝ ܚܘܼܒܵܢܵܐܝܼܬܼ ܀", ":ܐ̄ܪ݂ܢܵܐ ܡܝܲܒܸܿܒܼ ܕܘܼܨܝ ܒܲܪ̄ܬܼ ܥܲܡܡܹ̈ܐ ܚܠܵܦ ܒܲܪ̄ܬܼ ܨܸܗܝܘܿܢ", "ܕܗܵܐ ܐܸܬܹ̇ܐ ܠܹܟܼܝ ܡܲܠܟܵܐ ܡܫܝܼܚܵܐ ܘܲܡܚܲܕܹܿܐ ܠܹܟܼܝ ܀", ":ܙܲܕܼܝܼܩ ܘܲܬܼܪܝܼܨ ܘܡܲܟܿܝܼܟ ܒܚܘܼܒܹܿܗ ܡܠܸܐ ܦܘܼܪܩܵܢܵܐ", "ܘܲܡܚܲܒܸܿܒܼ ܠܹܟܼܝ ܚܠܵܦ ܥܸܒܼܪܵܝܬܵܐ ܕܲܪܢܵܬ̤ ܢܸܩܦܹܗ ܀", ":ܥܫܸ̣ܢ ܗ̄ܘ̣ܵܐ ܙܡ̇ܪܵܐ ܘܲܣܓܼܝܼܘ ܩܵܠܝܹ̈ܗ̇ ܕܲܢܒܼܝܼܘܼܬܼܵܐ", "ܒܲܚܠܘܿܠ ܥܹܕܿܬܵܐ ܡܟܼܝܼܪܬܹܿܗ ܕܝܼܫܘܿܥ ܚܲܬܼܢܵܐ ܦܲܐܝܵܐ ܀", ":ܩܵܠ ܚܲܕܼܘܼܬܼܵܐ ܫܡ݂ܲܥ ܩܵܨ̇ܘܿܡ̇ܐ ܘܫܲܪܝܼ ܩܵܥܹ̇ܐ", "ܕܟܼܵܘܟܿܒܼܵܐ ܗ̄ܘ̣ ܪܲܒܵܐ ܚܲܬܼܢܵܐ ܕܪܵܘܡ̇ܐ ܥܹܕܲܬܼ ܩܘܼܕܼܫܵܐ ܀", ":ܪܹܫܵܐ ܗ̄ܘ̣ ܪܵܡ̇ܐ ܕܩ̣ܵܡ ܡ̣ܢ ܙܲܪܥܵܐ ܕܒܹܝܬܼ ܝܼܣܪܵܝܹܠ", "ܘܗܘ̤ܝܘܼ ܪܹܫܵܐ ܕܟܼܠܗܘܿܢ ܥܲܡܡܹ̈ܐ ܕܡܸܢܗܘܿܢ ܐܝܼܬܿܝ ܀", ":ܕܵܘܝܼܕܼ ܫܲܚܠܸܦ ܩܵܠܹ̈ܐ ܐ̄ܚܪ̈ܵܢܹܐ ܕܲܙܡܝܼܪ݁ܵܬܹܗ", "ܘܫܲܪܝܼ ܙܵܡܲ݁ܪ ܫܘܼܦܪܵܗ̇ ܕܟܲܠܬܼܵܐ ܙܒܼܝܼܢܲܬܼ ܒܲܕܼܡ̇ܐ ܀", ":ܗܵܐ ܒܲܪ̄ܬܼ ܡܲܠܟܵܐ ܒܫܘܼܒܼܚܵܐ ܩܵܡܲܬ̤ ܡ̣ܢ ܝܲܡܝܼܢܹܗ", "ܕܚܲܬܼܢܵܐ ܫܒܼܝܼܚܵܐ ܕܐܸܬܼܵܐ ܘܦܲܪ̣ܩܵܗ̇ ܒܲܘܩܝܼܦܘܼܬܹܗ ܀", ":ܐܘܿ ܒܲܪ̄ܬܼ ܡܲܠܟܵܐ ܕܟܼܠܹܗ ܫܘܼܒܼܚܵܗ̇ ܡ̣ܢ ܒܹܝܬܼ ܡܲܠܟܵܐ ܗ̄ܘ̣", "ܘܲܒܼܢܲܟܼܦܘܼܬܼܵܗ̇ ܣܩܝܼܠܵܐ ܡܨܲܒܿܬܼܵܐ ܘܡܲܠܝܵܐ ܫܘܼܦܪܹ̈ܐ ܀", ":ܠܵܐ ܗ̄ܘ̣ܐ ܡ̣ܢ ܠܒܲܪ ܐܝܼܬܼܵܘܗܝ ܫܘܼܦܪܵܗ̇ ܕܟܲܠܲܬܼ ܡܲܠܟܵܐ", "ܡ̣ܢ ܠܓܼܵܘ ܣܩܝܼܠܵܐ ܒܫܘܼܦܪܹܗ ܕܚܲܬܼܢܵܐ ܕܡܝܼܬܼ ܥܲܠ ܐܲܦܹܝ̈ܗ̇ ܀", ":ܒܚܘܼܒܹܿܗ ܕܚܲܘܼܒܹܿܗ ܕܚܲܬܼܢܵܐ ܣܩܝܼܠܵܐ ܥܹܕܿܬܵܐ ܘܡܲܠܝܵܐ ܫܘܼܦܪܹ̈ܐ", "ܘܗܲܝܡܵܢܘܼܬܼܵܐ ܘܣܲܒܼܪܵܐ ܘܚܘܼܒܵܐ ܙܠܝܼܚ ܥܲܠ ܐܲܦܹܝ̈ܗ̇ ܀", ":ܡܨܲܒܲܬܼ ܠܒܼܘܼܫܵܗ̇ ܒܕܹܿܗܒܼܵܐ ܛܵܒܼܵܐ ܕܗܲܝܡܵܢܘܼܬܼܵܐ", "ܘܣܝܼܡ ܥܲܠ ܪܹܫܵܗ̇ ܟܠܝܼܠܵܐ ܦܲܐܝܵܐ ܕܩܲܕܼܝܼܫܘܼܬܼܵܐ ܀", ":ܒܲܪܬܼܵܐ ܕܥܲܡܡܹ̈ܐ ܕܲܛܥܵܬ̤ ܥܲܡܵܗ̇ ܐܵܦ ܒܹܝܬܼ ܐܲܒܼܘܼܗ̇", "ܘܲܨܠܵܬ̤ ܐܼܕܼܢܵܗ̇ ܠܩܵܠܵܐ ܕܚܲܬܼܢܵܐ ܕܡ̣ܝܼܬܼ ܥܲܠ ܐܲܦܹܝ̈ܗ̇ ܀", ":ܚܙ̣ܵܗ̇ ܗ̄ܘ̣ܵܐ ܚܲܬܼܢܵܐ ܕܕܼܵܠ̇ܩܵܐ ܒܚܘܼܒܹܿܗ ܫܲܪܝܼܪܵܐܝܼܬܼ", "ܘܐܸܬܼܪܲܓܼܪܲܓܼ ܠܹܗ ܠܫܘܼܦܪܵܗ̇ ܦܲܐܝܵܐ ܘܥܲܒܼ݂ܕܵܗ̇ ܕܝܼܠܹܗ ܀", ":ܠܡܵܪܵܗ̇ ܣܸܓܼܕܲܬ̤ ܘܲܠܦܵܪܘܿܩܵܗ̇ ܒܚܘܼܒܵܐ ܢܸܩܦܲܬ̤", "ܘܗܵܐ ܒܩܘܼܪ̈ܒܵܢܹܐ ܪܸܓܿܝܼܢ ܐܲܦܹܝ̈ܗ̇ ܡܲܠ̈ܟܹܿܐ ܕܐܲܪܥܵܐ ܀", ":ܚܘܼܒܵܐ ܫܲܠܡܵܐ ܕܚܲܬܼܢܵܐ ܘܟܲܠܬܼܵܐ ܚܙ̣ܵܐ ܒܲܪ ܐܝܼܫܲܝ", "ܘܐܵܘܣܸܦ ܩܵܠܹ̈ܐ ܕܲܙܡܝܼܪ݁ܵܬܹܗ ܕܡܸܛܠ ܥܹܕܿܬܵܐ ܀", ":ܥܹܕܿܬܵܐ ܪܲܒܿܬܼܵܐ ܕܡ̣ܢ ܐܸܡ̈ܘܵܬܼܵܐ ܬܸܚܕܲܪܵܟ ܚܲܬܼܢܵܐ", "ܘܡܸܛܠ ܚܘܼܒܵܐ ܠܥܸܠ ܠܲܡܪܵܘܡ̇ܐ ܬܲܗܦܹܝ̈ܗ̇ ܀", ":ܡ̣ܢ ܩܵܕܵܡܲܝܟ ܗ̄ܝܼ ܚܕܼܵܐ ܬܸܫܒܿܘܿܚܬܵܐ ܕܥܹܕܿܬܵܐ ܪܲܒܿܬܼܵܐ", "ܘܒܼܵܗ̇ ܢܸܣ̈ܓܿܕܼܵܢ ܠܵܟ ܟܠ ܫܲܪ̈ܒܼܵܬܼܗܘܿܢ ܕܥܲܡܡܹ̈ܐ ܕܦܪܲܩ̣ܬܿ ܀", ":ܪܸܓܼܠܵܐ ܕܥܲܡܡܹ̈ܐ ܒܵܟ ܗ̄ܘ̣ ܩܵܝ̇ܡܵܐ ܒܲܬܼܪܝܼܨܘܼܬܼܵܐ", "ܘܲܒܼܓܼܵܘ ܥܹܕܿܬܵܟ ܠܵܟ ܗ̄ܘ̣ ܡܒܲܪܟܼܝܼܢ ܙܲܕܿܝܼܩܵܐܝܼܬܼ ܀", ":ܒܥܹܕܿܬܵܟ ܪܲܒܿܬܼܵܐ ܐܵܘܕܸܿܐ ܠܵܟ ܡ̇ܪܝ ܟܲܕܼ ܪܵܘܹ̇ܙ ܐ̄ܢܵܐ", "ܘܒܲܝܢܵܬܼ ܟܸܢܫܹ̈ܐ ܣܒܼܝܼܣܲܝ̈ ܥܲܡܡܹ̈ܐ ܐܹܙܲܡܲܪ ܠܵܟ ܀", ":ܣܲܒܿܪܹܬܼ ܡ̇ܪܲܢ ܙܲܕܿܝܼܩܘܼܬܼܵܟ ܒܥܹܕܼܿܬܵܟ ܪܲܒܿܬܼܵܐ", "ܘܣܸܦ̈ܘܵܬܼܝ ܠܵܐ ܟܠܹ̇ܝܬܼ ܡ̣ܢ ܦܘܼܪܩܵܢܵܟ ܘܗܲܝܡܵܢܘܼܬܼܵܟ .", ":ܠܵܐ ܡ̇ܪܝ ܫܵܛܹ̇ܬܼ ܙܲܕܿܝܼܩܘܬܼܵܟ ܘܗܲܝܡܵܢܘܼܬܼܵܟ", "ܡ̣ܢ ܒܹܝܬܼ ܥܲܡܡܹ̈ܐ ܥܹܕܿܬܵܟ ܪܲܒܿܬܼܵܐ ܙܒܼܝܼܢܲܬܼ ܒܲܕܼܡ̇ܟ ܀", ":ܣܓܼܝܼܕܼ ܐܲܢ̄ܬܿ ܚܲܬܼܢܵܐ ܕܐܸܬܿܕܲܟܲܪܬܿ ܥܹܕܿܬܵܟ ܕܲܩܢܲܝܬܿ ܡ̣ܢ ܩܕܝܼܡ", "ܠܵܐ ܡ̇ܪܝ ܬܲܗܦܸܟ ܝܲܡܝܼܢ ܚܘܼܒܵܟ ܡ̣ܢ ܓܵܘ ܥܹܕܿܬܵܟ ܀", ":ܗܲܝܡܵܢܘܼܬܼܵܟ ܗܵܐ ܡܸܬܼܟܲܪܙܵܐ ܚܲܬܼܢܵܐ ܦܲܐܝܵܐ", "ܒܥܹܕܿܬܵܐ ܪܲܒܿܬܼܵܐ ܕܲܒܼܩܲܕܿܝܼܫܹ̈ܐ ܢܵܨܲ̇ܚ ܫܘܼܦܪܵܗ̇ ܀", ":ܐܲܠܵܗܵܐ ܩܵܡ̣ ܒܥܹܕܿܬܵܐ ܪܲܒܿܬܼܵܐ ܒܹܝܬܼ ܩܲܕܿܝܼܫܹ̈ܐ", "ܘܪܲܒܿܘܼ ܘܲܕܼܚܝܼܠ ܫܒܼܝܼܚ ܘܲܡܪܲܡܪܲܡ ܥܲܠ ܕܲܚܕܵܪܵܘܗܝ ܀", ":ܣܡܝܼܕܲܝ̈ ܒܥܹܕܿܬܵܐ ܫܲܒܿܚܘܼܗܝ ܒܥܹܕܿܬܵܐ ܥܹܕܲܬܼ ܥܲܡܡܹ̈ܐ", "ܠܚܲܬܼܢܵܐ ܡܫܝܼܚܵܐ ܕܥܹܕܲܬܼ ܥܲܡܡܹ̈ܐ ܦܪ̣ܵܩ ܒܲܨܠܝܼܒܹܗ ܀", ":ܐܵܘܕܸܿܐ ܡ̇ܪܝ ܙܲܕܿܝܼܩܵܐܝܼܬܼ ܡ̣ܢ ܟܠܹܗ ܠܹܒܿܝ", "ܒܥܹܕܿܬܵܟ ܪܲܒܿܬܼܵܐ ܕܲܟܼܢܝܼܫܝܼܢ ܒܵܗ̇ ܬܪ̈ܝܼܨܲܚ ܫܘܼܒܼܚܵܐ ܀", ":ܫܲܒܲܚܘ ܠܡܵܪܝܵܐ ܚܕܼܵܐ ܬܸܫܒܿܘܿܚܬܵܐ ܚܕܲܬܵܐ ܐܸܡ݂ܲܪ", "ܕܗܵܐ ܬܸܫܒܿܘܿܚܬܹܿܗ ܒܥܹܕܿܬܵܐ ܪܲܒܿܬܼܵܐ ܡ̣ܢ ܙܲܕܿܝܼܩܹ̈ܐ ܀", ":ܟܸܢܫܹ̈ܐ ܕܥܲܡܡܹ̈ܐ ܚܙ̣ܵܐ ܒܲܪ ܐܝܼܫܲܝ ܒܥܹܕܲܬܼ ܩܘܼܕܼܿܫܵܐ", "ܘܐܲܠܸܦ ܐܸܢܘܿܢ ܙܡ̇ܪܵܐ ܚܲܕܼܬܼܵܐ ܒܲܚܠܘܿܠ ܥܹܕܿܬܵܐ ܀", ":ܟܠܟܼܘܿܢ ܥܲܡܡܹ̈ܐ ܬܵܘ ܩܘܿܫܘ ܟܲܦܵܐ ܒܥܹܕܿܬܵܐ ܐܸܡܟܼܘܿܢ", "ܘܲܙܡܲܪܘ ܫܘܼܒܼܚܵܐ ܠܗܵܘ̇ ܕܲܒܼܪ̈ܲܚܡܵܘܗܝ ܦܪ̣ܵܩ ܚܲܝܲܝ̈ܟܿܘܿܢ ܀", ":ܒܗܵܠܹܝܢ ܩܵܠܹ̈ܐ ܫܘܼܦܪܹ̈ܐ ܕܥܹܕܿܬܵܐ ܙܡ݂ܲܪ ܒܲܪ ܐܝܼܫܲܝ", "ܒܗܵܝ̇ ܡܸܫܬܿܘܼܬܼܵܐ ܕܲܥܒ݂ܲܕܼ ܠܥܹܕܿܬܹܿܗ ܒܲܪ ܐܲܠܵܗܵܐ ܀", ":ܗܵܐ ܪܵܥܡܝܼܢ ܒܵܗ̇ ܒܥܹܕܲܬܼ ܩܘܼܕܼܫܵܐ ܩܵܠܹ̈ܐ ܫܒܼܝܼܚܹ̈ܐ", "ܬܒܼܝܹ̈ܐ ܫܠܝܼܚܹ̈ܐ ܕܲܡܙܲܪܝܼܢ ܒܵܗ̇ ܪܘܼܚܵܢܵܐܝܼܬܼ ܀", ":ܚܠܝܼܛܝܼܢ ܩܵܠܹ̈ܐ ܕܲܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ", "ܘܡܲܠܝܵܐ ܥܹܕܿܬܵܐ ܪ̈ܲܥܡܹܐ ܫܒܼܝܼܚܹ̈ܐ ܕܲܙܝܼܪ݁ܵܬܼܵܐ ܀", ":ܦܵܘܠܘܿܣ ܪܲܒܵܐ ܗܵܐ ܪܵܡ ܩܵܠܹܗ ܐܲܝܟ ܫܝܼܦܘܿܪܵܐ", "ܘܩܵܥܹ̇ܐ ܘܡܲܟܼܪܸܙ ܫܘܼܦܪܵܗ̇ ܪܵܡ̇ܐ ܕܥܹܕܲܬܼ ܩܘܼܕܼܫܵܐ ܀", ":ܥܲܠ ܠܸܫܵܢܹܗ ܓܼܕܝܼܠܝܼܢ ܛܲܟܼܣܹܝ̈ܗ̇ ܪ̈ܘܼܚܵܢܵܝܹܐ", "ܘܲܒܼܣܘܼܪ̈ܓܵܕܼܵܘܗܝ ܪܫܝܼܡܝܼܢ ܫܘܼܦܪܹ̈ܝܗ̇ ܡܲܠܝܲܝ̈ ܚܲܝܹ̈ܐ ܀", ":ܪܵܡ ܗ̄ܘ̣ ܙܡ̇ܪܹܗ ܕܟܼܵܪܘܿܙ ܥܲܡܡܹ̈ܐ ܒܥܹܕܲܬܼ ܩܘܼܕܼܫܵܐ", "ܘܲܒܼܩܝܼܢܵܬܹ̈ܗ ܬܗܲܪܘ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܫܠܝܼܚܹ̈ܐ ܟܠܗܘܿܢ ܥܲܡܹܗ ܙܵܡ̇ܪܝܼܢ ܒܠܸܫܵܢܲܝ̈ܗܘܿܢ", "ܒܗܵܢܵܐ ܚܠܘܿܠܵܐ ܕܚܲܬܼܢܵܐ ܡܫܝܼܚܵܐ ܠܥܹܕܿܬܹܿܗ ܐܲܬܼܩܸܢ ܀", ":ܣܒܲܪܬܹܗ ܕܚܲܬܼܢܵܐ ܪܵܥ̇ܡܵܐ ܚܲܝܹ̈ܐ ܒܲܚܠܘܿܠ ܥܹܕܿܬܹܿܗ", "ܘܡܸܢܵܗ̇ ܫܵܬܹ̇ܝܢ ܡܙܝܼܢܲܝ̈ ܚܲܬܼܢܵܐ ܚܲܝܹ̈ܐ ܚܲܕܼ̈ܬܹܐ ܀", ":ܪܲܒܿܘܼ ܚܠܘܿܠܵܐ ܘܲܦܠܸܐ ܣܡܵܟܼܵܐ ܘܲܚܠܸܐ ܫܸܩܝܵܐ", "ܚܵܕܹ̇ܐ ܚܲܬܼܢܵܐ ܘܕܸܿܝ̇ܨܵܐ ܟܲܠܬܼܵܐ ܘܪܵܡ ܒܘܼܣܵܡܵܐ ܀", ":ܪ̈ܲܒܲܝ ܟܵܗܢܹ̈ܐ ܘܟܼܵܗܢܹ̈ܐ ܙ̈ܗܲܝܵܐ ܙܡܝܼܢܲܝ̈ ܥܹܕܿܬܵܐ", "ܡܠܹܝܢ ܦܘܼܡܲܝ̈ܗܘܿܢ ܙܡ̇ܪ̈ܲܝ ܪܘܼܚܵܐ ܒܲܚܠܘܿܠ ܚܲܝܹ̈ܐ ܀", ":ܐܘܿ ܠܹܟܼܝ ܥܹܕܿܬܵܐ ܡܟܼܝܼܪܬܹܿܗ ܕܫܸܡܫܵܐ ܕܙܲܕܿܝܼܩܘܼܬܼܵܐ", "ܕܗܵܐ ܪܵܡ ܫܘܼܒܼܚܹܟܼܝ ܘܲܒܼܒܹܝܬܼ ܟܵܘܒܹ̈ܐ ܟܠܝܼܠܹܟܼܝ ܨܵܡܲܚ̇ ܀", ":ܗܵܐ ܥܲܡ ܕܵܪܹ̈ܐ ܪܵܕܹܐ ܚܠܘܿܠܹܟܼܝ ܡܠܸܐ ܒܘܼܣܵܡܹ̈ܐ", "ܘܡܸܬܼܒܲܣܡܝܼܢ ܒܹܗ ܥܵܠܡܹ̈ܐ ܘܥܲܡܡܹ̈ܐ ܕܲܒܼܟܼܠ ܦܸܢ̈ܝܵܢ ܀", ":ܒܐܲܪܥܵܐ ܩܒܼܝܼܥܵܐ ܥܹܕܲܬܼ ܩܘܼܕܼܫܵܐ ܙܒܼܝܼܢܲܬܼ ܒܲܕܼܡ̇ܐ", "ܘܪܹܫܵܗ̇ ܪܵܡ̇ܐ ܗܵܐ ܒܲܫܡܲܝܵܐ ܗ̄ܘ̣ ܒܹܝܬܼ ܐܲܠܵܗܵܐ ܀", ":ܟܠܝܘܿܡ ܣܵܓܹ̇ܐ ܣܡܵܟܼܵܗ̇ ܪܲܒܵܐ ܥܲܡ ܒܘܼܣܵܡܹܝ̈ܗ̇", "ܒܥܲܡܡܹ̈ܐ ܕܐܵܬܹ̇ܝܢ ܡ̣ܢ ܟܠ ܦܸܢ̈ܝܵܢ ܕܒܼܵܗ̇ ܢܸܬܼܦܲܨܚܘܼܢ ܀", ":ܥܲܡ ܫܲܬܼܐܸܣܬܼܵܐ ܕܗܲܝܡܵܢܘܼܬܼܵܐ ܣܝܼܡ ܒܸܢܝܵܢܵܗ̇", "ܘܠܵܐ ܡܙܝܼܥܝܼܢ ܠܵܗ̇ ܡܲܫ̈ܒܹܐ ܘܡܸܠ̈ܠܹܐ ܕܟܼܠ ܣܵܩܘܿܪܹ̈ܝܗ̇ ܀", ":ܓܙܲܡ̣ܘ ܠܵܗ̇ ܡܲܠ̈ܟܹܿܐ ܘܠܵܐ ܐܲܙܝܼܥܘܼܗ̇ ܠܲܡܫܲܪܲܪܬܵܐ", "ܘܗܵܐ ܒܙܵܟܼܘܼܬܼܵܐ ܡܟܲܠܲܠ ܪܹܫܵܗ̇ ܕܲܡܒܲܪܲܟܼܬܵܐ ܀", ":ܒܹܝܬܼ ܙܵܩܘܿܦܹ̈ܐ ܠܚܲܢܦܹ̈ܐ ܩܵܡܲܬ̤ ܥܹܕܲܬܼ ܩܘܼܕܼܫܵܐ", "ܘܡ̣ܢ ܝܲܡܝܼܢܵܗ̇ ܘܡ̣ܢ ܣܸܡܵܠܵܗ̇ ܫܘܼܒܼܚܵܐ ܠܸܒܼܫܲܬ̤ ܀", ":ܙܟܼܵܬ̤ ܝܘܼܠܦܵܢܹ̈ܐ ܘܣܲܝܦܲܬ̤ ܓܲܒܹ̈ܐ ܕܲܒܼܢܲܝ̈ ܛܘܼܥܝܲܝ", "ܘܗܵܐ ܪܵܡ ܪܹܫܵܗ̇ ܘܲܬܼܚܹܝܬܼ ܪܸ̈ܓܼܠܹܝܗ̇ ܪܡܹܝܢ ܣܵܩܘܿܪܹ̈ܝܗ̇ ܀", ":ܦܬܼܝܼܚܝܼܢ ܬܲܪ̈ܥܹܐ ܩܕܼܵܡ ܟܠ ܕܐܵܬܹ̇ܐ ܕܢܸܬܼܓܵܘܲܣ ܒܵܗ̇", "ܘܡܲܠܝܵܐ ܢܘܼܗܪܵܐ ܘܪܵܥܡܝܼܢ ܝܲܠܕܹܿܝ̈ܗ̇ ܒܲܙܡܝܼܪ̈ܵܬܼܵܐ ܀", ":ܪܗܝܼܒܼܷܝܼܢ ܡܲܠ̈ܟܹܿܐ ܘܪܵܗ̇ܛܝܼܢ ܣܵܓ̇ܿܕܿܝܼܢ ܠܟܼܘܼܒܼܫܵܐ ܕܪܸ̈ܓܼܠܹܝܗ̇", "ܘܥܲܡܡܹ̈ܐ ܟܠܗܘܿܢ ܒܬܲܪ̈ܥܹܝܗ̇ ܟܢܝܼܫܝܼܢ ܥܲܡ ܩܘܼܪ̈ܒܵܢܹܐ ܀", ":ܪܵܡܝܼܢ ܫܘܼܪ̈ܝܗ̇ ܘܠܵܐ ܡܸܬܼܚܲܣܢܝܼܢ ܡ̣ܢ ܪ̈ܵܕܼܘܿܦܹܐ", "ܘܗܵܐ ܒܲܣܒܲܪܬܵܐ ܪܫܝܼܡ ܫܘܼܘܕܵܝܹܗ ܕܫܲܝܢܵܗ̇ ܪܲܒܵܐ ܀", ":ܒܩܸܛܠܵܐ ܦܪܝܼܩܵܐ ܒܲܕܼܡܚܐ ܙܒܼܝܼܢܵܐ ܥܹܕܿܬܼ ܥܲܡܡܹ̈ܐ", "ܘܲܬܼܚܹܝܬܼ ܓܸܦܵܘ̈ܗܝ ܕܲܳܨܠܝܼܒܼ ܢܘܼܗܪܵܐ ܫܪܹܝܢ ܚܲܒܿܝܼܒܹ̈ܝܗ̇ ܀", ":ܠܥܸܠ ܡ̣ܢ ܟܹܐܦܵܐ ܕܗܲܝܡܵܢܘܼܬܼܵܐ ܒܢܵܗ̇ ܦܵܪܘܿܩܲܢ", "ܘܠܵܐ ܚܵܣ̇ܢܝܼܢ ܠܵܗ̇ ܬܲܪ̈ܥܹܐ ܕܲܫܝܘܿܠ ܘܡܘܼܟܼܠܲܝ̈ ܡ̇ܘܬܵܐ ܀", ":ܥܲܠ ܬܵܘܕܿܝܝܼܬܹܗ ܕܪܹܫ ܬܲܠܡܝܼ̈ܕܹܐ ܣܝܼܡ ܒܸܢܝܵܢܵܗ̇", "ܘܪܵܡ̇ܝܼܢ ܫܘܼܪܹ̈ܝܗ̇ ܒܣܲܒܼܪܵܐ ܛܵܒܼܵܐ ܘܚܘܼܒܵܐ ܕܲܟܼܝܵܐ ܀", ":ܩܒܼܝܼܥܵܐ ܒܐܲܪܥܵܐ ܘܗܵܐ ܫܘܼܟܼܠܵܠܵܗ̇ ܒܲܫܡܲܝܵܐ", "ܘܪܵܘܡ̇ܐ ܘܥܘܼܡܩܵܐ ܠܒܼܝܼܟ ܫܘܼܠܛܵܢܵܗ̇ ܕܟܲܠܲܬܼ ܢܘܼܗܪܵܐ ܀", ":ܥܹܕܿܬܵ ܒܐܲܪܥܵܐ ܘܥܹܕܿܬܵܐ ܒܪܵܘܡ̇ܐ ܘܲܚܕܼܵܐ ܥܹܕܿܬܵܐ", "ܥܹܕܲܬܼ ܩܘܼܕܼܫܵܐ ܘܥܹܕܲܬܼ ܒܘܼܟܼܪܹ̈ܐ ܗܵܝ̇ ܕܲܥܬܼܝܼܕܼܵܐ ܀", ":ܚܕܼܵܐ ܓܹܝܪ ܥܹܕܿܬܵܐ ܕܒܲܬܼܪܹܝܢ ܥܵܠܡܹ̈ܐ ܢܵܨܲ݁ܚ ܫܘܼܦܪܵܗ̇", "ܕܚܲܬܼܢܵܐ ܕܡܲܟܼܪܵܗ̇ ܒܲܬܼܪܹܝܢ ܥܵܠܡܹ̈ܐ ܐܵܘ ܪܸܒܼ ܠܲܫܡܵܗ̇ ܀", ":ܢܵܨ̇ܚܵܐ ܒܐܲܪܥܵܐ ܘܟܼܵܢ̇ܫܵܐ ܥܲܡܡܹ̈ܐ ܠܒܹܝܬܼ ܚܵܘܣܵܢܵܗ̇", "ܘܗܵܐ ܒܲܫܡܲܝܵܐ ܡܬܼܝܼܚܝܼܢ ܫܘܼܪܹ̈ܝܗ̇ ܒܕܼܘܼܡܣܲܝ̈ ܢܘܼܪܵܐ ܀", ":ܒܥܵܠܡܵܐ ܕܥܵܒܲ݁ܪ ܠܡܹܐܢܵܐ ܐܝܼܬܹܝܗ̇ ܠܟܼܠ ܫܲܪ̈ܒܼܵܬܼܵܐ", "ܘܲܒܼܗܵܘ̇ ܕܲܥܬܼܝܼܕܼ ܥܝܼܪܹ̈ܐ ܘܐ̄ܢܵܫܵܐ ܒܵܗ̇ ܡܸܬܼܦܲܨܚܝܼܢ ܀", ":ܡܸܚܕܼܵܐ ܕܫܵܠܹ̇ܡ ܗܵܢܵܐ ܪܲܗܛܵܐ ܕܡܵܝܘܿܬܼܘܼܬܼܵܐ", "ܨܡܲܚ̣ ܠܹܗ ܫܘܼܦܪܵܗ̇ ܒܐܲܬܼܪܵܐ ܪܵܡ̇ܐ ܕܠܵܐ ܡ̇ܝܘܿܬܹ̈ܐ ܀", ":ܗܵܪܟܵܐ ܒܵܣ̇ܡܵܐ ܒܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܡ̇ܪܵܗ̇", "ܘܬܲܡܵܢ ܪܵܘ̇ܙܵܐ ܒܙܝܼܘܹܗ ܦܲܐܝܵܐ ܥܛܝܼܦ ܓܵܘܙܲܠܬܵܐ ܀", "ܗܵܪܟܵܐ ܒܕܸܒܼܚܵܐ ܕܦܲܓܼܪܹܗ ܘܲܕܼܡܹܗ ܡܚܲܣܝܵܐ ܠܲܒܼܢܹ̈ܝܗ̇:", "ܘܬܲܡ̇ܢ ܡܚܵܘܝܵܐ ܟܝܵܢ ܐ̄ܢܵܫܘܼܬܹܗ ܠܟܼܠ ܚܲܒܿܝܼܒܹܝ̈ܗ̇ ܀", "ܗܵܪܟܵܐ ܘܬܲܡ̇ܢ ܒܹܗ ܬܸܬܼܒܲܣܲܡ ܥܹܕܿܬܵܐ ܘܲܒܼܢܹܝ̈ܗ̇ ܀", ":ܗܵܪܟܵܐ ܪܵܥ̇ܡܵܐ ܒܣܸܦܪ̈ܲܝ ܪܘܼܚܵܐ ܕܐܲܟܼܬܸܿܒܼܘ ܟܹܐܢܹ̈ܐ", "ܘܬܲܡ̇ܢ ܚܵ̇ܕܼܝܵܐ ܒܲܩܢܘܿܡܲܝ̈ܗܘܿܢ ܠܒܼܝܼܫܲܝ̈ ܢܘܼܗܪܵܐ ܀", ":ܗܵܪܟܵܐ ܣܸܦܪܹ̈ܐ ܕܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ", "ܘܬܲܡ̇ܢ ܟܸܢܫܹ̈ܐ ܕܲܩܢܘܿܡܲܝ̈ܗܘܿܢ ܕܲܒܼܢܲܝ̈ ܢܘܼܗܪܵܐ ܀", ":ܗܵܪܟܵܐ ܪܵܥܹ̇ܡܝܼܢ ܒܓܼܵܘ ܣܸܦܪ̈ܲܝܗܘܿܢ ܒܓܼܵܘ ܒܹܝܬܼ ܩܘܼܕܼܫܑܵܐ", "ܘܡ̇ܐ ܕܐܸܬܼܢܲܚܲܡܘ ܠܵܗ̇ ܗ̄ܘ̣ ܟܵܢ̇ܫܝܼܢ ܒܐܲܬܼܪܵܐ ܕܢܘܼܗܪܵܐ ܀", ":ܠܥܸܠ ܡܸܬܼܥܲܐܠܝܵܐ ܒܗܵܝ̇ ܬܸܫܒܿܘܿܚܬܵܐ ܕܠܵܐ ܡܸܬܼܡܲܠܠܵܐ", "ܘܟܸܢܫܹ̈ܐ ܕܲܒܼܢܹܝ̈ܗ̇ ܒܵܗ̇ ܡܸܬܼܒܲܣܡܝܼܢ ܥܲܡ ܪ̈ܘܼܚܵܢܹܐ ܀", ":ܬܡ݂ܲܗ ܠܹܗ ܪܸܥܝܵܢܝ ܒܫܘܼܦܪܵܗ̇ ܪܵܡ̇ܐ ܕܥܹܕܲܬܼ ܩܘܼܕܼܫܵܐ", "ܘܠܲܝܬܿ ܠܝܼ ܡܸܠܬܼܵܐ ܕܣܵܦ̇ܩܵܐ ܕܐܹܡܲܪ ܥܲܠ ܦܲܐܝܘܼܬܼܵܗ̇ ܀", ":ܪܵܡ ܗ̄ܘ̣ ܫܲܪܒܵܗ̇ ܡ̣ܢ ܚܲܟܿܝܼܡܹ̈ܐ ܘܡ̣ܢ ܡܲܠܵܠܹ̈ܐ", "ܘܗܝ̤ ܗ̄ܝܼ ܡܥܝܼܢܵܐ ܕܟܼܠ ܟܸܟܼ̈ܡܵܬܼܵܐ ܕܒܹܝܬܼ ܐܲܠܵܗܵܐ ܀", ":ܢܘܼܗܪܵܐ ܥܛܝܼܦܵܐ ܘܢܘܼܗܪܵܐ ܠܒܼܝܼܫܵܐ ܡܟܼܝܼܪܲܬܼ ܢܘܼܗܪܵܐ", "ܢܘܼܗܪܵܐ ܙܠܝܼܚܵܐ ܘܢܘܼܗܪܵܗ̇ ܦܲܐܝܵ ܠܵܐ ܡܸܬܼܡܲܠܲܠ ܀", ":ܠܵܗ̇ ܗ̄ܘ̣ ܡܙܲܝܚܝܼܢ ܥܵܠܡܹ̈ܐ ܘܥܲܡܡܹ̈ܐ ܡ̣ܢ ܫܘܼܪܵܝܵܐ", "ܘܒܼܵܗ̇ ܗ̄ܘ̣ ܪܵܥܡ̇ܝܼܢ ܣܸܦܪ̈ܲܝ ܪܘܼܚܵܐ ܒܕܼܵܪܹ̈ܐ ܟܠܗܘܿܢ ܀", ":ܡ̇ܪܹܐ ܢܒܼܝܹ̈ܐ ܣܵܡ̣ ܫܲܬܸܐܣܹܝ̈ܗ̇ ܬܪܲܨ ܒܸܢܝܵܢܵܗ̇", "ܘܲܟܼܬ݂ܲܒܼ ܒܲܕܼ ܡܹܗ ܟܬܼܵܒܼܵܐ ܕܫܲܝܢܵܗ̇ ܘܲܕܼܙܵܟܼܘܼܬܼܵܗ̇ ܀", ":ܫܠܝܼܚܹ̈ܐ ܒܢ̣ܵܐܘܼܗ̇ ܒܟܼܵܪܘܿܙܘܼܬܼܗܘܿܢ ܡܲܠܝܲܬܼ ܚܲܝܹ̈ܐ", "ܘܡ̣ܝܼܬܼܘ ܥܲܠ ܐܲܦܹܝ̈ܗ̇ ܘܪܲܡܪܸܡܘ ܫܘܼܪܹ̈ܝܗ̇ ܒܝܲܕܼ ܩܸܛܠܲܝ̈ܗܘܿܢ ܀", ":ܟܵܗܢܹ̈ܐ ܘܡܲܠ݁̈ܟܹܿܐ ܐܲܣܓܿܝܼܘ ܫܘܦܪܵܗ̇ ܕܡ̇ܪܲܬܼ ܓܲܙܹ̈ܐ", "ܘܥܲܡܡܹ̈ܐ ܟܠܗܘܿܢ ܪܥܸܡ̣ܘ ܩܵܠܲܝ̈ܗܘܿܢ ܒܲܙܡܝܼܪ̈ܵܬܼܵܗ̇ ܀", ":ܣܓܼܝܼ ܪܘܼܡܝܵܢܵܗ̇ ܘܝܼܪܸܒܼ ܚܠܘܼܠܵܗ̇ ܕܟܼܠܲܬܼ ܡܲܠܟܵܐ", "ܘܲܡܠܹܝܢ ܓܲܙܹܝ̈ܗ̇ ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܚܲܠܲܨ ܀", ":ܒܓܼܵܘ ܥܸܠܝܵܬܼܵܐ ܟܲܕܼ ܥܸܠܲܬ̤ ܗ̄ܘ̣ܵܬܼ ܠܒܹܝܬܼ ܐܲܠܵܗܵܐ", "ܚܲܬܼܢܵܐ ܪܡ̇ܐ ܠܵܗ̇ ܦܲܓܼܪܹܗ ܘܲܕܼܡܹܗ ܘܚܘܼܒܹܿܗ ܪܲܒܵܐ ܀", ":ܐܵܦ ܫܘܫܒܼܝܼܢܹ̈ܐ ܫܠܝܼܚܹ̈ܐ ܝܲܗ̣̄ܒܼܘ ܠܵܗ̇ ܪ̈ܘܼܡܝܵܢܲܝܗܘܿܢ", "ܚܲܫܹ̈ܐ ܘܡ̇ܘ̈ܬܹܿܐ ܕܡ̣ܢ ܪ̈ܵܕܼܘܿܦܹܐ ܣܒ݂ܲܠܘ ܥܲܠ ܐܲܦܹܝ̈ܗ̇ ܀", ":ܢܒܼܝܹ̈ܐ ܐܲܪܡܝܼܘ ܓܸܠܝܵܢܲܝ̈ܗܘܿܢ ܕܡܸܛܠܵܬܼܵܗ̇", "ܘܲܒܼܣܸܦܪ̈ܲܝܗܘܿܢ ܪܲܩܸܕܼܘ ܩܘܼܕܼܡܹܝܗ̇ ܪܘܼܚܵܢܵܐܝܼܬܼ ܀", ":ܣܵܗ̈ܕܹܿܐ ܪܡ̇ܘ̣ ܠܵܗ̇ ܕܸܡ ܨܵܘܪ̈ܲܝܗܘܿܢ ܚܲܒܿܝܼܒܼܵܐܝܼܬܼ", "ܘܐܸܬܼܵܐ ܟܸܗܢܹ̈ܐ ܪܡ̇ܘ̣ ܕܲܪ̈ܓܲܝܗܘܿܢ ܒܹܝܬܼ ܚܘܼܣܵܝܵܐ ܀", "ܡܲܠ̈ܟܹܿܐ ܝܲܗ̣̄ܒܼܘ ܠܵܗ̇ ܫܘܼܠܛܵܢܲܝ̈ܗܘܿܢ ܐܲܝܟ ܪܘܼܡܝܵܢܵܐ:", "ܘܲܒܼܬܼܵܓܲܝ̈ܗܘܿܢ ܠܟܼܘܼܒܼܫܵܐ ܕܪܸ̈ܓܼܠܹܝܗ̇ ܣܓܸܕܼܘ ܟܲܕܼ ܚܵ̇ܕܹܝܢ ܀", ":ܓܲܒܼܪܹ̈ܐ ܘܢܸܫܹ̈ܐ ܣܵܒܹ̈ܐ ܥܠܲܝܡܹ̈ܐ ܘܟܼܠ ܡܘܼܫ̈ܚܵܬܼܵܐ", "ܫܩ݂ܲܠܘ ܩܲܪܸܒܼܘ ܠܵܗ̇ ܩܵܠܲܝ̈ ܫܘܼܒܼܚܵܐ ܐܲܝܟ ܪܘܼܡܝܵܢܵܐ ܀", ":ܣܓܼܝܼ ܠܵܗ̇ ܥܘܼܬܼܪܵܗ̇ ܕܥܹܕܲܬܼ ܩܘܼܕܼܫܵܐ ܕܲܒܼܪܵܐ", "ܘܡܸܢܵܗ̇ ܥܵܬܼ̇ܪܝܼܢ ܟܠܗܘܿܢ ܬܸܓܼܡܹ̈ܐ ܘܟܸܫܢܹ̈ܐ ܕܲܒܼܢܹܝ̈ܗ̇ ܀", ":ܕܲܥܒ݂ܲܪ ܐܵܦ ܩܲܝܡܵܝܼܢ ܐܵܦ ܕܲܥܬܼܝܼܕܼܝܼܢ", "ܒܫܘܼܦܪܵܗ̇ ܪܲܒܵܐ ܙܠܝܼܚܝܼܢ ܕܲܪ̈ܓܹܐ ܕܫܘܼܠܛܵܢܲܝ̈ܗܘܿܢ ܀", ":ܗܲܝܟܲܠܹ̈ܝܗ̇ ܪ̈ܵܡܹܐ ܕܵܠܩܝܼܢ ܒܢܘܼܗܪܵܐ ܡܠܸܐ ܒܘܼܣܵܡܵܐ", "ܒܒܹܝܬܼ ܚܘܼܣܵܝܵܐ ܥܛܝܼܦ ܙܲܗܝܘܼܬܼܵܐ ܘܩܲܕܿܝܼܫܘܼܬܼܵܐ ܀", ":ܩܒܼܝܼܥ ܒܵܗ̇ ܡܲܕܼܒܿܚܵܐ ܐ̄ܪܵܙܵܐ ܕܩܲܒܼܪܹܗ ܕܚܲܬܼܢܵܐ ܡܫܝܼܚܵܐ", "ܘܣܝܼܡ ܒܵܗ̇ ܨܠܝܼܒܼܵܐ ܢܝܼܫܵܐ ܕܩܸܛܠܹܗ ܡܲܪܕܸܿܐ ܚܲܝܹ̈ܐ ܀", ":ܡܸܬܼܦܲܠܲܓܼ ܒܵܗ̇ ܦܲܓܼܪܵܐ ܘܲܕܼܡ̇ܐ ܠܚܘܼܣܵܝ ܚܵܘ̈ܒܹܿܐ", "ܕܸܒܼܚܹܗ ܚܲܝܵܐ ܕܗܵܘ̇ ܪܲܒܿܟܿܘܼܡܪܹ̈ܐ ܕܒܲܕܹܡܹܗ ܙܲܒܼܢܵܗ̇ ܀", ":ܡܲܫܟܲܢܙܲܒܼܢܵܐ ܕܲܫܠܸܡ ܙܲܒܼܢܹܗ ܛܘܼܒܼܵܐ ܝܲܗ̣̄ܒܼ ܠܵܗ̇", "ܕܲܕܼܠܵܐ ܫܘܼܠܵܡ ܫܸܡܠܲܬ̤ ܛܘܼܒܹ̈ܐ ܕܒܹܝܬܼ ܐܲܠܵܗܵܐ ܀", ":ܟܵܗܢܹ̈ܐ ܕܛܘܼܦܣܵܐ ܠܟܼܵܗܢܲܝ̈ ܫܪܵܪܵܐ ܝܲܗ̣̄ܒܼܘ ܐܝܼܩܵܪܵܐ", "ܕܲܥܒ݂ܲܪ ܛܘܼܦܣܵܐ ܘܙܲܚܲܘ ܫܪܵܪܵܐ ܕܥܹܕܲܬܿ ܩܘܼܕܼܫܵܐ ܀", ":ܕܸܒܼܚܸ̈ܐ ܚܲܪ݁ܫܹܐ ܕܲܒܼܢܵܡܘܿܣܵܐ ܣܓܸܕܼܘ ܡ̣ܢ ܪܘܼܚܩܵܐ", "ܠܕܸܒܼܚܵܗ̇ ܡܠܝܼܠܵܐ ܕܥܹܕܿܬܵܐ ܟܲܠܬܼܵܐ ܡܟܼܝܼܪܬܹܿܗ ܕܲܒܼܪܵܐ ܀", ":ܕܸܒܼܚܹ̈ܐ ܡܝܼܬܹ̈ܐ ܒܕܸܒܼܚܵ ܚܲܝܵܐ ܫܩܲܠ̣ܘ ܫܘܼܠܵܡܵܐ", "ܒܓܼܵܘ ܒܹܝܬܼ ܩܘܼܕܼܫܵܐ ܕܥܹܕܿܬܵܐ ܐܸܡ̇ܐ ܕܫܲܪܝܼܪܘܼܬܼܵܐ ܀", ":ܟܢܘܼܫܬܵܐ ܢܸܦܩܲܬ̤ ܕܲܣܢܵܬ̤ ܚܲܬܼܢܵܐ ܕܠܹܗ ܐܸܬܼܡܲܟܼܪܲܬ̤", "ܘܥܸܠܲܬ̤ ܥܹܕܿܬܵܐ ܘܲܗܘ̤ܸܵܬܼ ܟܲܠܬܼܵܐ ܕܫܲܪܝܼܪ ܚܘܼܒܵܗ̇ ܀", ":ܟܢܘܼܫܬܵܐ ܙܸܩܦܲܬ̤ ܘܥܹܕܿܬܼ ܥܲܡܡܹ̈ܐ ܚܝܵܬ̤ ܒܲܙܩܝܼܦܹܗ", "ܘܗܵܐ ܡܸܬܼܒܲܣܡܵܐ ܒܦܲܓܼܪܹܗ ܘܲܕܼܡܹܗ ܡܚܲܣܸܐ ܚܵܘ̈ܒܹܿܐ ܀", ":ܗܵܐ ܦܸܪܢܝܼܬܼܵܐ ܕܟܲܠܲܬܼ ܢܘܼܗܪܵܐ ܥܲܠ ܣܸܦ̈ܘܵܬܼܵܗ̇", "ܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܚܲܝܵܐ ܒܲܪ ܥܸܠܵܝܵܐ ܀", ":ܒܐܲܪܒܲܥܦܸܢ̈ܝܵܢ ܗܵܐ ܫܲܠܝܼܛܵܐ ܟܲܠܲܬܼ ܡܲܠܟܵܐ", "ܘܪܵܘܡ̇ܐ ܘܥܘܼܡܩܵܐ ܠܒܼܝܼܟ ܫܘܼܠܛܵܢܵܗ̇ ܕܲܡܫܲܒܲܚܬܵܐ ܀", ":ܐܲܪܒܲܥܦܸܢ̈ܝܵܢ ܛܥܹܝܼ̈ܢܵܢ ܠܲܫܡܵܗ̇ ܕܡܲܠܝܲܬܼ ܫܘܼܦܪܹ̈ܐ", "ܕܒܲܐܪܒܲܥ ܐܵܬܼ̈ܘܵܢ ܣܵܡ̣ ܟܘܼܢܵܝܵܗ̇ ܚܲܬܼܢܵܐ ܡ̇ܪܵܗ̇ ܀", ":ܛܘܼܒܲܝܟܿܝ ܥܹܕܿܬܬܵܐ ܕܪܲܚܡܹܟܼܝ ܡ̇ܪܹܟܼܝ ܘܲܦܪܲܩ ܚܲܝܲܝ̈ܟܿܝ", "ܘܫܲܝܢܵܐ ܪܲܒܵܐ ܙܠܲܚ̣ ܒܲܫܒܼܝܼܠܲܝܟܿܝ̈ ܘܲܒܗܲܠܟܼܵܬܹ̈ܟܼܝ ܀", ":ܛܘܼܒܲܝܟܿܝ ܥܹܕܿܬܵܐ ܕܪܲܚܡܹܟܼܝ ܫܸܡܫܵܐ ܕܙܲܕܿܝܼܩܘܼܬܼܵܐ", "ܘܢܘܼܗܪܵܐ ܓܲܐܝܵܐ ܙܠܲܚ̣ ܒܐܵܦܲܕܼܢܲܝ̈ܟܿܝ ܘܲܡ̣ܠܵܟܼܝ ܫܘܼܒܼܚܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܲܓܼܒܼܵܟܼܝ ܢܘܼܗܪܵܐ ܕܠܵܐ ܡܸܬܼܚܲܒܲܠ", "ܘܥܲܠܝܼ ܣܵܡ̣ܟܼܝ ܒܪܵܘܡ̇ܐ ܪܵܡ̇ܐ ܠܥܸܠ ܒܲܡܫܲܝܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܡܲܟܼ݂ܪܹܟܼܝ ܚܲܬܼܢܵܐ ܡ̇ܪܵܐ ܛܵܒܼܵܐ", "ܘܲܬܼܪܹܝܢ ܥܵܠܡܹ̈ܐ ܩ̣ܪܵܐ ܠܲܚܠܲܘܿܠܹܟܼܝ ܕܲܡܠܸܐ ܛܘܼܒܹ̈ܐ ܀", ":ܛܘܼܒܲܝܟܿܝ ܥܹܕܿܬܵܐ ܕܙܲܒܼܢܹܟܼܝ ܒܲܕܼܡܹܗ ܒܲܪ ܐܲܠܵܗܵܐ", "ܘܲܦܪ݂ܲܩ ܚܲܝܲܝ̈ܟܿܝ ܡ̣ܢ ܥܲܒܼܕܿܘܼܬܼܵܐ ܕܣܸܓܼܕܲܬܼ ܨܲܠܡܹ̈ܐ ܀", ":ܛܘܼܒܲܝܟܿܝ ܥܹܕܿܬܵܐ ܕܐܲܒܼܵܐ ܨܒܼܵܐ ܒܹܡܼܝ ܘܲܒܼܪܵܐ ܡܲܟܼܪܹܟܼܝ", "ܘܪܘܼܚܵܐ ܕܩܘܼܕܼܫܵܐ ܫܲܡܠܝܼ ܫܘܼܦܪܹܟܼܝ ܪܘܼܚܵܢܵܝܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܲܒܼ̈ܢܲܬܼ ܡܲܠ̈ܟܹܿܐ ܛܘܼܒܼܵܐ ܝܲܗ̣̄ܒܼ ܠܹܟܼܝ", "ܕܪܲܚ̣ܡܹܟܼܝ ܚܲܬܼܢܵܐ ܕܕܼܝܼܠܹܗ ܐܸܢܘܿܢ ܫܡܲܝܵܐ ܘܐܲܪܥܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܗܵܐ ܒܲܫܡܲܝܵܐ ܓܢܘܿܟܹܟܼܝ ܡܲܬܼܩܲܢ", "ܘܲܣܕܼܝܼܪܝܼܢ ܒܹܗ ܛܘܼܒܹ̈ܐ ܡܠܝܼܟܹ̈ܐ ܕܠܵܐ ܫܘܼܠܵܛܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܟܲܕܼ ܡ̣ܢ ܐܲܪܥܵܐ ܗ̄ܘ̣ ܓܸܢܣܹܟܼܝ ܫܝܼܛܵܐ", "ܗܵܐ ܒܲܫܡܲܝܵܐ ܨܝܼܪܝܼܢ ܫܘܼܦܪܲܝܣܣܟܿܝ ܒܹܝܬܼ ܐܲܠܵܗܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܟܼܠܗܘܿܢ ܫܘܼܦܪܹ̈ܐ ܢܣܲܟ ܥܲܠ ܪܹܫܹܟܼܝ", "ܡ̇ܪܹܐ ܛܘܼܒܹ̈ܐ ܕܪܲܚ̣ܡܹܟܼܝ ܘܡܲܟܼܪܹܟܼܝ ܘܐܵܘܪܸܒܼ ܠܲܫܡܹܟܼܝ ܀", ":ܛܘܼܒܲܝܟܿܝ ܥܹܕܿܬܵܐ ܕܥܹܐܕܲܝ̈ܟܿܝ ܪܵܥ̇ܡܝܼܢ ܒܐܲܪܒܲܥܦܸܢ̈ܝܵܢ", "ܘܡܸܬܼܪܲܡܪܲܡ ܒܹܟܼܝ ܫܡܹܗ ܩܲܕܿܝܼܫܵܐ ܐܲܝܟ ܫܘܼܘܕܵܝܹܗ ܀", ":ܟܲܠܲܬܼ ܛܘܼܒܹ̈ܐ ܩܲܒܸܿܠܝ ܡܸܠܲܝ̈ ܐܲܝܟ ܪܘܼܡܝܵܢܵܐ", "ܘܲܬܼܚܹܝܬܼ ܟܸܢܦܹܟܼܝ ܣܲܬܲܪܝ ܚܲܝܲܝ̈ ܡ̣ܢ ܢܸܟܼܝܵܢܹ̈ܐ ܀", ":ܡ̇ܪܲܢ ܗܲܒܼ ܠܝܼ ܕܠܵܐ ܐܸܬܼܢܲܟܼܪܸܐ ܡ̣ܢ ܗܵܘ̇ ܛܘܼܒܼܵܐ", "ܕܠܹܗ ܗ̄ܘ̣ ܡܣܲܟܿܝܵܐ ܥܹܕܿܬܵܐ ܘܲܒܼܢܹ̈ܝܗ̇ ܒܝܘܿܡ ܓܸܠܝܵܢܵܟ ܀", ":ܥܘܼܒܼܚܵܐ ܠܵܟ ܚܲܬܼܢܵܐ ܡܝܼܚܵܐ ܡ̣ܢ ܥܹܕܿܬܵܟ ܙܒܼܝܼܢܲܬܼ ܒܲܕܼܡ̇ܟ ܀"], "lines": ["ܡܐܡܪܐ ܕܬܠܬܝܢ ܘܬܠܬܐ", "ܬܘܼܒܼ ܥܲܠ ܩܘܼܕܵܫܥܹܕܿܬܵܐ", "ܥܘܼܢܵܝܵܐ", "ܥܹܕܲܬܼ ܥܲܡܡܡܹ̈ܐ ܣܓܼܘܿܕܼܝܼ ܠܹܗ ܠܲܡܫܝܼܚܵܐ: ܕܢܲܨܒܹܿܟܼܝ ܒܐܲܪܥܵܐ", "ܘܟܲܬܼܒܹܿܟܼܝ ܒܲܫܡܲܝܵܐ: ܐܲܚܲܝ̈.", ":ܚܠܘܿܠܵܐ ܪܲܒܵܐ ܥܒ݂ܲܕܼ ܠܵܗ̇ ܠܥܹܕܿܬܹܿܗ ܒܲܪ ܐܲܠܵܗܵܐ", "ܘܥܲܡܡܹ̈ܐ ܟܠܗܘܿܢ ܙܲܡܸܢ ܘܲܩ̣ܪܵܐ ܠܝܘܿܡ ܡܸܫܬܿܘܼܬܼܵܗ̇ ܀", "ܒܲܪ̄ܬܼ ܚܸܫܘܿܟܹ̈ܐ ܡ̣ܟܲܪ ܠܹܗ ܫܸܡܫܵܐ ܕܙܲܝܼܩܘܼܬܼܵܐ:", "ܘܲܙܠܲܚ ܒܐܲܦܹ̈ܝܗ̇ ܫܘܼܦܪܹܗ ܦܲܐܝܵܐ ܘܢܘܼܗܪܵܐ ܠܸܒܲܫܲܬ̤ ܀", ":ܠܒܲܪ̄ܬܼ ܡܸܣܟܹܿܢܹ̈ܐ ܪܚܸܡ݂ ܥܲܬܿܝܼܪܵܐ ܕܠܵܐ ܡܸܬܼܡܲܣܟܲܢ", "ܘܥܘܼܬܼܪܹܗ ܪܲܒܵܐ ܐܲܓܼܥܸܠ ܒܐܝܼܕܹ̈ܝܗ̇ ܕܒܹܗ ܬܸܬܼܪܲܡܪܲܡ ܀", ":ܚܲܬܼܢܵܐ ܡܫܝܼܚܵܐ ܒܚܘܼܒܹܿܗ ܪܲܒܵܐ ܐܲܪܟܸܿܢ ܪܵܘܡܹܗ", "ܘܲܠܡܵܝܘܿܬܹ̈ܐ ܨܒܼܵܐ ܘܐܸܬܼܚܲܬܲܢ ܘܪܲܡܪܸܡ ܐܸܢܘܿܢ ܀", ":ܡ̇ܪܵܐ ܕܪܵܡ̇ܐ ܐܲܪܟܸܿܢ ܪܵܘܡܹܗ ܨܹܝܕܼ ܬܲܚܬܵܝܹ̈ܐ", "ܘܲܗܘ̤ܵܐ ܚܲܬܼܢܵܐ ܠܥܲܡܡܹ̈ܐ ܛܲܡ̈ܠܹܐ ܘܩܲܕܹܿܫ ܐܸܢܘܿܢ ܀", ":ܥܹܕܲܬܼ ܥܲܡܡܹ̈ܐ ܡ̣ܟܲܪ ܠܹܗ ܚܲܬܼܢܵܐ ܒܲܪ ܥܸܠܵܝܵܐ", "ܘܚܲܠ̣ܛܵܗ̇ ܒܚܘܼܒܹܿܗ ܘܐܲܪܝܼܡ ܪܹܫܵܗ̇ ܒܹܝܬܼ ܣܵܩܘܿܪܹ̈ܝܗ̇ ܀", ":ܚܕܼܵܐ ܓܼܠܘܵܝܵܬܵܐ ܫܒܼܝܼܩܬܬܵܐ ܫܚܝܼܩܬܵܐ ܘܲܡܫܲܦܲܠܬܵܐ", "ܗܘ̤ܵܬܼ ܒܲܪ̄ܬܼ ܢܸܩܦܵܐ ܠܲܒܼܪܹܗ ܕܪܵܡ̇ܐ ܫܪܸܐ ܒܲܡܪ̈ܵܘܡܹܐ ܀", ":ܚܕܼܵܐ ܚܸܫܘܿܟܼܬܵܐ ܥܛܝܼܦܲܬܼ ܚܸܫܟܵܐ ܕܕܸܚܠܲܬܼ ܫܹܐܕܹ̈ܐ", "ܪܲܚ̣ܡܵܗ̇ ܢܘܼܗܪܵܐ ܘܲܩܪ̣ܵܗ̇ ܨܹܐܕܼܵܘܗܝ ܘܲܡ̣ܠܵܗ̇ ܢܘܼܗܪܵܐ ܀", ":ܠܲܡܒܲܕܿܪܬܵܐ ܘܠܦܵܗܝܼܬܼܵܐ ܕܒܲܣܪ̈ܝܼܩܵܬܼܵܐ", "ܩܪ̣ܵܐ ܗ̄ܘ̣ܵܐ ܘܟܲܢܸܫ ܒܲܪ ܐܲܠܵܗܵܐ ܘܥܲܒܼ݂ܕܼܵܗ̇ ܕܝܼܠܹܗ ܀", ":ܠܗܵܝ̇ ܛܵܥܝܼܬܼܵܐ ܒܲܪ̄ܬܼ ܢܘܼܟܼܪ̈ܵܝܹܐ ܪܚܸܡ ܪܵܚܹ̇ܡ ܟܠ", "ܘܟܲܢܫܵܗ̇ ܨܹܐܕܼܵܘܗܝ ܘܲܙܪܲܥ ܒܐܸܕܼܢܹ̈ܝܗ̇ ܝܘܼܠܦܵܢ ܚܲܝܹ̈ܐ ܀", ":ܠܗܵܝ̇ ܐܲܒܿܝܼܕܿܬܵܐ ܕܐܲܒܿܝܼܕܼܵܐ ܗ̄ܘ̣ܵܬܼ ܒܚܲܝܠܹ̈ܐ ܕܛܘܼܥܝܲܝ", "ܒܥ̣ܵܗ̇ ܡܸܫܟܲܚ ܟܠ ܘܲܕܼܒܲܪ ܐܲܥܠܵܗ̇ ܠܲܛܝܵܪ ܚܲܝܹ̈ܐ ܀", ":ܠܲܡܦܲܪܣܵܝܬܵܐ ܘܠܲܡܨܲܥܲܪܬܵܐ ܡ̣ܟܲܪ ܝܲܩܝܼܪܵܐ", "ܘܢܲܟܿܦܵܗ̇ ܒܙܝܼܘܹܗ ܘܟܲܣܝܼ ܨܲܥܪܵܗ̇ ܒܐܸܣܛܲܠ ܫܘܼܒܼܚܹܗ ܀", ":ܠܚܲܒܼܪܲܬܼ ܫܹܐܕܹ̈ܐ ܘܐܲܡܬܼܵܐ ܕܕܲܝܘܹ̈ܐ ܓܒܼܵܐ ܩܲܕܿܝܼܫܵܐ", "ܘܙܲܠܚܵܗ̇ ܒܚܘܼܒܹܿܗ ܘܐܲܫܝܼܓܼ ܡܸܢܵܗ̇ ܥܵܘ̣ܠܵܗ̇ ܪܲܒܵܐ ܀", ":ܚܙܵܗ̇ ܕܐܘܼܟܵܡܵܐ ܘܚܸܠܵܐ ܛܥܝܼܢܵܐ ܘܲܣܢܸܐ ܚܸܙܘܵܗ̇", "ܘܐܲܚܬܼܵܗܗ̇ ܠܡܲܝ̈ܵܐ ܘܚܲܠܸܠ ܡܲܪ̣ܩܵܗ̇ ܡ̣ܢ ܨܵܐܘܼܬܼܵܗ̇ ܀", ":ܚܕܼܵܐ ܡܲܣܚܘܼܬܼܵܐ ܕܡܲܠܝܵܐ ܚܲܝܹ̈ܐ ܐܲܬܼܩܸܢ ܗ̄ܘ̣ܵܐ ܠܵܗ̇", "ܘܐܲܫܝܼܓܼ ܚܲܠܠܵܗ̇ ܘܲܡ̣ܪܲܩ ܐܲܦܹܝ̈ܗ̇ ܡ̣ܢ ܣܲܢ̈ܝܵܬܼܵܐ ܀", ":ܒܡܲܝ̈ܵܐ ܚܲܝܹ̈ܐ ܐܲܫܝܼܓܼ ܨܵܐܬܼܵܗ̇ ܕܲܡܟܲܬܲܡܬܵܐ", "ܘܡܸܫܚܵܐ ܕܩܘܼܕܼܫܵܐ ܢܣ݂ܲܟ ܥܲܠ ܪܹܫܵܗ̇ ܘܐܲܦܨܲܚ ܐܲܦܹ̈ܝܗ̇ ܀", "ܒܡܸܫܚܵܐ ܘܡܲܝܵ̈ܐ ܐܲܫܝܼܓܼ ܦܲܓܼܪܵܗ̇ ܘܕܲܟܿܝܼ ܢܲܦܫܵܗ̇:", "ܘܲܫܡܵܐ ܣܵܡ̣ ܠܵܗ̇ ܥܹܕܲܬܼ ܩܘܼܕܼܫܵܐ ܡܲܠܝܲܬܼ ܫܘܼܦܪܹ̈ܐ ܀", ":ܐܲܫܠܲܚ ܡܸܢܵܗ̇ ܫܸܡ ܣܲܢܝܘܼܬܼܵܗ̇ ܥܲܡ ܣܘܼܪ̈ܚܵܢܹܝܗ̇", "ܘܐܲܒܿܫܵܗ̇ ܫܘܼܦܪܵܐ ܘܥܹܕܿܬܵܐ ܓܒܼܝܼܬܼܵܐ ܣܵܡ̣ ܟܘܼܢܵܝܵܗ̇ ܀", ":ܒܲܫܡܵܐ ܦܲܐܝܵܐ ܕܣܵܡ̣ܘ ܠܵܗ̇ ܢܒܼܝܹ̈ܐ ܒܓܸܠܝܵܢܲܝ̈ܗܘܿܢ", "ܒܹܗ ܗ̄ܘ̣ ܩܪ̣ܵܗ̇ ܗ̄ܘ̣ܵܐ ܚܲܬܼܢܵܐ ܫܒܼܝܼܚܵܐ ܒܝܘܿܡ ܡܲܣܚܘܼܬܼܵܗ̇ ܀", ":ܥܹܕܲܬܵܐ ܩܪ̣ܵܐܘܼܗ̇ ܢܒܼܝܼ̈ܐ ܕܪܘܼܚܵܐ ܒܦܸܬܼܓܼܵܡܲܝ̈ܗܘܿܢ", "ܘܒܼܵܗ̇ ܗ̄ܘ̣ ܙܡܲܪܘ ܗ̄ܘ̣ܵܘ ܫܘܼܒܼܚܵܐ ܠܡܵܪܵ̄ܗ̇ ܡ̣ܢ ܟܠ ܥܲܡܡܹ̈ܐ ܀", ":ܥܹܕܿܬܵܐ ܪܲܒܿܬܼܵܐ ܣܵܡ̣ܘ ܫܘܼܡܵܗܵܗ̇ ܢܒܼܝܼ̈ܐ ܟܹܐܢܹ̈ܐ", "ܘܐܸܬܼܵܐ ܚܲܬܼܢܵܐ ܘܫܲܪܵܪ ܠܲܫܡܵܗ̇ ܒܡܲܥܡܘܿܕܼܝܼܬܼܵܐ ܀", ":ܒܡܲܝܵ̈ܐ ܚܲܠܠܵܗ̇ ܒܡܸܫܚܵܐ ܪܲܫܡ̣ܵܗ̇ ܒܚܘܼܒܵܐ ܙܲܠܚܵܗ̇", "ܘܐܸܣܛܲܠ ܢܘܼܗܪܵܐ ܫܩܲܠ̣ ܠܹܗ ܘܐܲܠܒܿܫܵܗ̇ ܩܲܕܿܝܼܫܵܐܝܼܬܼ ܀", ":ܒܲܫܡܹܗ ܚܲܝܵܐ ܘܲܒܼܫܸܡ ܐܲܒܼܘܼܗܝ ܘܲܕܪܘܼܚܩܘܼܕܼܫܵܐ", "ܚܲܬܼܡ̇ܗ̇ ܠܟܲܠܬܼܵܐ ܘܫܲܡܠܝܼ ܫܘܼܦܪܵܗ̇ ܪܘܼܚܵܢܵܝܵܐ ܀", ":ܟܠܝܼܠܵܐ ܕܢܘܼܗܪܵܐ ܣܵܡ̣ ܥܲܠ ܪܹܫܵܗ̇ ܕܲܡܗܲܕܿܪܬܵܐ", "ܘܦܲܓܼܪܹܗ ܩܨ݂ܵܐ ܠܵܗ̇ ܘܲܕܼܡܹܗ ܡ̣ܙܲܓܼ ܠܵܗ̇ ܘܚܲܕܿܝܼ ܠܸܒܵܗ̇ ܀", ":ܒܚܲܫܹܗ ܚܲܪܵܪܵܗ̇ ܒܩܸܛܠܹܗ ܦܲܪ̣ܵܩܵܗ̇ ܒܡܵܘܬܹܿܗ ܙܲܒܼܢܵܗ̇", "ܘܲܒܼܢܘܼܚܵܡܹܗ ܙܠܲܚ̣ ܠܵܗ̇ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܓܢܘܿܢܵܐ ܩܛ݂ܲܪ ܠܵܗ̇ ܡ̣ܢ ܙܲܠܝܼܩܹ̈ܐ ܕܢܘܼܗܪܹܗ ܕܐܲܒܼܘܼܗܝ", "ܘܥܵܠܡܹ̈ܐ ܘܕܼܵܪܹ̈ܐ ܩܪ̣ܵܐ ܠܲܚܠܘܿܠܵܗ̇ ܡܲܪܕܸܿܐ ܚܲܝܹ̈ܐ ܀", ":ܥܹܕܿܬܵܐ ܟܲܠܬܼܵܗ̇ ܕܲܙܩܝܼܦܘܼܬܼܵܐ ܢܘܼܗܪܵܐ ܠܸܒܼܫܲܬ̤", "ܘܡ̣ܢ ܙܲܠܝܼܩܹ̈ܝܗ̇ ܢܗ݂ܲܪܘ ܚܲܒܿܝܼܒܹ̈ܝܗ̇ ܒܢܲܝ̈ ܝܵܪܬܿܘܼܬܼܵܗ̇ ܀", ":ܚܘܼܒܹܿܗ ܕܚܲܬܼܢܵܐ ܠܵܐ ܡܸܬܼܡܲܥܲܠ ܡ̣ܢ ܡܲܠܵܠܹ̈ܐ", "ܘܪ̈ܲܚܡܹܝܗ̇ ܕܟܲܠܬܼܵܐ ܠܵܐ ܡܸܬܼܪܲܫܡܝܼܢ ܒܲܟܼܬܼܝܼ̈ܒܼܵܬܼܵܐ ܀", ":ܚܘܼܒܹܿܗ ܕܚܲܬܼܢܵܐ ܕܲܠܘܵܬܼ ܟܲܠܬܼܵܐ ܒܩܲܝܣܵܐ ܩܲܒܼ݂ܥܹܗ", "ܘܪ̈ܲܚܡܹܝܗ̇ ܕܟܲܠܬܵܐ ܒܵܬܲܪ ܚܲܬܼܢܵܐ ܙܩܝܼܦܵܐ ܪ̈ܲܕܼܦܘܼܗ̇ ܀", ":ܐܲܝܢܵܘ ܚܲܬܼܢܵܐ ܕܡܸܛܠ ܟܲܠܬܼܵܐ ܙܩܝܼܦܵܐ ܣܲܝܒܲܪ", "ܐܸܠܵܐ ܡܫܝܼܚܵܐ ܕܚܘܼܒܹܿܗ ܪܲܒܵܐ ܠܵܐ ܡܸܬܼܡܲܠܲܠ ܀", ":ܘܐܲܝܕܵܐ ܗ̄ܝܼ ܟܲܠܬܼܵܐ ܕܪܸܚܡܲܬ̤ ܚܲܬܼܢܵܐ ܕܲܬܼܠܸܐ ܒܩܲܝܣܵܐ", "ܐܸܠܵܐ ܥܹܕܲܬܵܐ ܕܪܵܡ ܗ̄ܘ̣ ܫܲܪܒܵܗ̇ ܡ̣ܢ ܡܲܠܵܠܹ݁̈ܐ ܀", ":ܡܸܛܠ ܥܹܕܿܬܹܿܗ ܡ̣ܝܼܬܼ ܒܲܙܩܝܼܦܵܐ ܒܲܪ ܐܲܠܵܗܵܐ", "ܘܡܸܛܠ ܡ̇ܘܬܹܿܗ ܪܚܸܡܬܹܗ ܥܹܕܿܬܵܐ ܘܠܹܗ ܐܸܬܼܢܲܩܦܲܬ̤ ܀", ":ܚܲܬܼܢܵܐ ܩܛܝܼܠܵܐ ܘܟܲܠܬܼܵܐ ܦܪܝܼܩܬܵܐ ܢܩܸܦܘ̣ ܠܲܚ̈ܕܵܕܹܐ", "ܘܗܵܐ ܒܲܚܠܘܿܠܗܘܿܢ ܒܵܣܡ̇ܝܼܢ ܕܵܪܹ̈ܐ ܥܲܡ ܫܲܪ̈ܒܼܵܬܼܵܐ ܀", ":ܒܪܵܘܡ̇ܐ ܪܵܡ̇ܐ ܣܵܡ̣ܵܗ̇ ܚܲܬܼܢܵܐ ܠܟܲܠܲܬܼ ܚܘܼܒܹܿܗ", "ܘܚܵܘܝܼ ܫܘܿܦܪܵܗ̇ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", "ܙܲܡܸܢ ܕܵܪܹ̈ܐ ܩܪ̣ܵܐ ܫܲܪ̈ܒܼܵܬܼܵܐ ܠܲܚܠܘܿܠ ܚܲܝܹ̈ܐ:", "ܘܐܲܣܡܸܟ ܐܸܢܘܿܢ ܩܕܼܵܡ ܒܲܪ̄ܬܼ ܡܲܠܟܵܐ ܟܲܠܲܬܼ ܩܘܼܕܼܫܵܐ ܀", ":ܢܒܼܝܼ̈ܐ ܟܹܐܢܹ̈ܐ ܫܠܝܼܚܹ̈ܐ ܙ̈ܗܲܝܵܐ ܟܵܗܢܹ̈ܐ ܘܡܲܠ̈ܟܹܿܐ", "ܘܣܵܗ̈ܕܹܿܐ ܩܛܝܼܠܹ̈ܐ ܩܪ̣̱ܵܐ ܠܲܚܠܘܿܠܵܗ̇ ܕܥܹܕܲܬܼ ܩܘܼܕܼܫܵܐ ܀", ":ܚܠܘܿܠܵܐ ܪܲܒܵܐ ܚܲܬܼܢܵܐ ܡܫܝܼܚܵܐ ܟܲܠܬܼܵܐ ܥܹܕܿܬܵܐ", "ܣܡܝܼܪܹ̈ܐ ܫܠܝܼܚܹ̈ܐ ܢܒܼܝܹ̈ܐ ܘܣܵܗ̈ܕܹܿܐ ܟܘܼܡܪܹ̈ܐ ܘܡܲܠ̈ܟܹܿܐ ܀", ":ܟܠܗܘܿܢ ܥܲܡܡܹ̈ܐ ܥܵܠܡܹ̈ܐ ܘܕܼܵܪܹ̈ܐ ܓܢܹܝܢ ܒܲܣܡܵܟܼܵܗ̇", "ܘܒܼܵܣ̇ܡܝܼܢ ܟܠܗܘܿܢ ܒܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܡܝܼܚܵܐ ܀", ":ܦܲܓܼܪܵܐ ܕܚܲܬܼܢܵܐ ܐܘܼܟܼܠܵܐ ܚܲܝܵܐ ܒܲܚܠܘܿܠ ܥܹܕܿܬܹܿܗ", "ܘܲܕܼܡܹܗ ܫܸܩܝܵܐ ܪܘܼܚܵܢܵܝܵܐ ܒܹܝܬܼ ܡܸܫܬܿܘܼܬܹܗ ܀", ":ܚܠܘܿܠܵܐ ܗ̄ܘ̣ ܪܲܒܵܐ ܕܲܣܡܝܼܟܼܝܼܢ ܒܹܗ ܥܵܠܡܹ̈ܐ ܟܠܗܘܿܢ", "ܘܲܡܕܲܝܠܝܼܢ ܒܹܗ ܟܸܢܫܲܝ̈ ܪܵܘܡ̇ܐ ܠܲܡܫܲܡܵܫܘܼ ܀", ":ܣܡܵܟܼܵܐ ܗ̄ܘ̣ ܚܲܝܵܐ ܕܚܲܝܹ̈ܐ ܪܵܕܹܝܢ ܒܲܝܢܵܬܼ ܣܸܕܼܪ̈ܵܘܗܝ", "ܘܫܵܬܹܿܝܢ ܣܡܝܼܟܼܵܘ̈ܗܝ ܚܲܝܹ̈ܐ ܚܲܕܼܬܹ̈ܐ ܕܡܲܙܲܓܼ ܚܲܬܼܢܵܐ ܀", ":ܙܡ̇ܪܵܐ ܕܪܘܼܚܵܐ ܗܵܐ ܪܵܡ ܩܵܠܹܗ ܒܲܚܠܘܿܠ ܚܲܝܹ̈ܐ", "ܘܲܒܼܚܲܕܼܘܼܬܼܵܐ ܕܠܵܐ ܡܸܬܼܡܲܠܠܵܐ ܙܠܝܼܚ ܒܘܼܣܵܡܹܗ ܀", ":ܫܘܼܦܪܹܗ ܕܚܲܬܼܢܵܐ ܙܵܡ̇ܪܝܼܢ ܣܡܝܼܟܹ̈ܐ ܕܠܵܐ ܣܲܒܼܥܘܼܬܼܵܐ", "ܘܲܡܙܲܚܝܼܢ ܠܹܗ ܠܲܟܼܠܝܼܠ ܩܘܼܕܼܫܵܐ ܒܗܘܼܠܵܠܲܝ̈ܗܘܿܢ ܀", ":ܚܠܝܼܛܝܼܢ ܩܵܠܹ̈ܐ ܕܲܒܼܢܲܝ̈ ܐ̄ܢܵܫܵܐ ܘܲܕܼܡܲܠܲܐܟܹ̈ܐ", "ܘܲܡܠܸܐ ܒܲܝܬܵܐ ܕܒܹܝܬܼ ܡܸܫܬܿܘܼܬܼܵܐ ܙܡ̇ܪ̈ܲܝ ܪܘܼܚܵܐ ܀", ":ܪܹܫ ܙܲܡ̇ܪܹ̈ܐ ܕܵܘܝܼܕܼ ܡܲܠܟܵܐ ܛܥܝܼܢ ܩܝܼܬܼܵܪܹܗ", "ܘܢܵܩܹ̇ܿܫ ܙܡܲ݁ܪ ܛܘܼܒܲܝ̈ ܥܹܕܿܬܵܐ ܘܫܘܼܦܵܪ ܚܲܬܼܢܵܐ ܀", ":ܚܲܬܼܢܵܐ ܡܫܝܼܚܵܐ ܘܟܲܠܬܼܵܐ ܥܹܕܿܬܵܐ ܥܲܠ ܣܸܦ̈ܘܵܬܹܗ", "ܘܗܵܐ ܒܲܙܡ̇ܪܹܗ ܣܡܝܼܪܹ̈ܐ ܒܵܣܹ̇ܿܡܝܼܢ ܪܘܼܚܵܢܵܐܝܼܬܼ ܀", ":ܫܡܲܥܝ ܐܘܿ ܥܹܕܿܬܵܐ ܟܲܠܲܬܼ ܢܘܼܗܪܵܐ ܐܸܡܼܲ ܕܵܘܝܼܕܼ", "ܘܐܸܫܬܲܥܸܐ ܠܹܟܼܝ ܫܘܼܦܪܹܗ ܕܚܲܬܼܢܵܐ ܕܪܵܚܹ̇ܡ ܠܸܒܹܿܟܼܝ ܀", ":ܫܲܦܝܼܪ ܒܚܸܙܙܹܗ ܡ̣ܢ ܒܢܲܝ̈ܢܵܫܵܐ ܡܫܝܼܚܵܐ ܚܲܬܼܢܵܐ", "ܘܪ̈ܲܚܡܹܐ ܢܣܝܼܟܼܝܼܢ ܥܲܠ ܣܸܦ̈ܘܬܹܗ ܩܲܕܿܝܼ̈ܫܵܬܼܵܐ ܀", ":ܒܪܝܼܟ ܗ̄ܘ̣ ܠܥܵܠܲܡ ܕܗܸܕܼܪܹܗ ܘܫܘܼܒܼܚܹܗ ܙܟܼܵܐ ܠܲܛܪ̈ܘܼܢܹܐ", "ܫܢܝܼܢܝܼܢ ܓܹܐܪ̈ܵܘܗܝ ܘܠܲܒܼܥܸܠܕܿܒܼܵܒܼܵܘ̈ܗܝ ܩܛ݂ܲܠ ܒܲܙܩܝܼܦܹܗ ܀", ":ܚܛܝܼܬܼܵܐ ܘܡ̇ܘܬܵܐ ܘܐܵܦ ܣܵܛܵܢܵܐ ܒܡܵܘܬܹܿܗ ܐܲܪܡܝܼ", "ܘܲܒܼܙܵܟܼܘܼܬܼܵܐ ܦܢ̣ܵܐ ܡ̣ܢ ܩܪܵܒܼܵܐ ܘܪܵܡ̇ܐ ܩܸܫܬܹܿܗ ܀", ":ܟܘܼܪܣܝܹܗ ܡܲܬܼܩܲܢ ܡ̣ܢ ܝܲܡܝܼܢܵܐ ܕܐܲܒܼܘܼܗܝ ܪܵܡ̇ܐ", "ܘܙܲܕܿܝܼܩܘܼܬܼܵܐ ܥܛܝܼܦ ܫܘܼܠܛܵܢܹܗ ܘܠܵܐ ܡܸܫܬܲܚܠܲܦ ܀", ":ܒܡܸܫܚܵܐ ܛܵܒܼܵܐ ܕܐܲܠܵܗܘܼܬܹܗ ܡ̣ܫܲܚ ܐ̄ܢܵܫܘܼܬܹܗ", "ܘܲܒܼܚܲܕܼܘܼܬܼܵܐ ܙܲܠܚܹܗ ܠܦܲܓܼܪܹܗ ܡܲܪܕܸܿܐ ܚܲܝܹ̈ܐ ܀", ":ܒܒܸܣܡܵܐ ܛܵܒܼܵܐ ܡܒܲܣܡܝܼܢ ܠܒܼܘܼܫܹ̈ܐ ܕܦܲܓܼܪܵܢܘܼܬܹܗ", "ܘܡ̣ܢ ܝܲܡܝܼܢܵܐ ܕܐܲܒܼܘܼܗܝ ܟܲܣܝܵܐ ܫܪܸܐ ܒܲܡܪ̈ܵܘܡܹܐ ܀", ":ܡ̇ܪܝ ܗ̄ܘ̣ ܚܲܬܼܢܵܐ ܘܡ̇ܪܝܵܐ ܐܸܡ݂ܲܪ ܕܬܸܒܼ ܡ̣ܢ ܝܲܡܝܼܢܝܼ", "ܥܕܲܡ̇ܐ ܕܐܹܣܝܼܡ ܟܠܗܘܿܢ ܣܵܢܐܲܝ̈ܟ ܟܘܼܒܼܫܵܐ ܠܪܸ̈ܓܼܠܲܝܟ ܀", ":ܗܘ̤ܝܘܼ ܟܘܼܡܪܵܐ ܘܕܸܒܼܚܵܐ ܚܲܝܵܐ ܡܚܲܣܸܐ ܚܵܘ̈ܒܹܿܐ", "ܘܠܵܐ ܡܸܫܬܿܚܠܲܦ ܡ̣ܢ ܟܘܼܡܪܘܼܬܹܗ ܘܡ̣ܢ ܟܵܗܢܘܼܬܹܗ ܀", ":ܒܗܸܕܼܪ̈ܲܝ ܩܘܼܕܼܫܵܐ ܝ̄ܠܝܼܕܼ ܡ̣ܢ ܐܲܒܼܘܼܗܝ ܠܥܸܠ ܡ̣ܢ ܙܲܒܼܢܹ̈ܐ", "ܘܲܒܼܐ̄ܢܵܫܘܼܬܹܗ ܝ̄ܠܝܼܕܼ ܡ̣ܢ ܡܲܪܝܲܡ ܩܲܕܿܝܼܫܵܐܝܼܬܼ ܀", ":ܟܠܗܘܿܢ ܡܲܠ̈ܟܹܿܐ ܠܹܗܘ̣ ܣܵܓܼ̇ܕܿܝܼܢ ܒܩܘܼܪ̈ܒܵܢܲܝܗܘܿܢ", "ܘܥܲܡܡܹ̈ܐ ܟܠܗܘܿܢ ܠܹܗܘ̣ ܦܵܠ̇ܚܝܼܢ ܥܲܒܼܕܿܘܼܬܼ ܥܵܠܲܡ ܀", ":ܠܥܵܠܲܡ ܩܲܝܵܡ ܫܡܹܗ ܩܲܕܿܝܼܫܵܐ ܥܲܡ ܫܘܼܠܛܵܢܹܗ", "ܘܲܩܕܵܡ ܫܸܡܫܵܐ ܫܡܹܗ ܐܝܼܬܼܵܘܗܝ ܗ̄ܘ̣ܵܐ ܘܠܵܐ ܡܸܫܬܲܚܠܲܦ ܀", ":ܒܹܗ ܡܸܬܼܒܲܪܟܼܝܼܢ ܟܠܗܘܿܢ ܥܲܡܡܹ̈ܐ ܘܲܡܫܲܒܿܚܝܼܢ ܠܹܗ", "ܕܡܸܢܗܘܿܢ ܐܝܼܬܹܝܗ̇ ܥܹܕܿܬܼ ܩܘܼܕܼܫܵܐ ܟܲܠܲܬܼ ܢܘܼܗܪܵܐ ܀", ":ܬܡ݂ܲܗ ܠܹܗ ܕܵܘܝܼܕܼ ܒܫܘܼܦܪܹܗ ܕܚܲܬܼܢܵܐ ܕܠܵܐ ܡܸܬܼܡܲܠܲܠ", "ܘܫܲܪܝܼ ܙܵܡܲ݁ܪ ܫܘܼܒܼܚܹܗ ܪܵܡ̇ܐ ܥܲܡ ܝܲܠܘܼܕܹ̈ܐ ܀", ":ܚܙ̣ܵܝܗܝ ܥܲܠ ܐܲܪܥܵܐ ܕܲܠܒܸ݂ܫ ܦܲܓܼܪܲܢ ܘܐܸܬܿܕܲܡܲܪ ܒܹܗ", "ܘܫܲܪܝܼ ܩܵܥܹ̇ܐ ܘܡܲܟܼܪܸܙ ܫܘܼܒܼܚܹܗ ܥܲܡ ܘܫܼܠܛܵܢܹܗ ܀", ":ܘܡ̇ܪܝܵܐ ܡ̇ܪܲܐ ܡ̇ܐ ܡܫܲܒܲܚ ܫܡܵܟ ܒܟܼܠܵܗ̇ ܐܲܪܥܵܐ", "ܕܗܵܐ ܒܲܫܡܲܝܵܐ ܫܘܼܒܼܚܵܟ ܪܵܥܹ̇ܡ ܡ̣ܢ ܥܸܠܲܝܹ̈ܐ ܀", ":ܗܵܠܹܝܢ ܩܵܠܹ̈ܐ ܕܲܡܠܹܝܢ ܬܲܗܪܵܐ ܙܡܲܪ̣ ܠܵܗ̇ ܕܵܘܝܼܕܼ", "ܠܥܹܕܲܬܼ ܩܘܼܕܼܫܵܐ ܡܟܼܝܼܪܬܹܿܗ ܕܫܸܡܫܵܐ ܕܙܲܕܿܝܼܩܘܼܬܼܵܐ ܀", ":ܫܘܼܦܪ̈ܵܘܗܝ ܕܚܲܬܼܢܵܐ ܡ̣ܠܵܐ ܡܲܫܡܲܥܬܼܵܗ̇ ܕܟܲܠܲܬܼ ܢܘܼܗܪܵܐ", "ܘܢܘܼܪܵܐ ܕܚܘܿܒܹܿܗ ܐܲܕܼܠܸܩ ܓܵܘܙܲܠ ܒܓܼܵܘ ܪܸܥܝܵܢܵܗ̇ ܀", ":ܩܵܡ̣ ܐܹܫܲܥܝܵܐ ܘܫܲܪܝܼ ܩܵܥܹ̇ܐ ܒܲܚܠܘܿܠ ܚܲܝܹ̈ܐ", "ܕܥܲܡܲܢܘܼܐܹܝܠ ܐܝܼܬܼܵܘܗܝ ܚܲܬܼܢܵܐ ܕܥܹܕܿܬܵܐ ܪܸܚܡܲܬ̤ ܀", ":ܠܥܸܠ ܡ̣ܢ ܛܲܟܼܣܵܐ ܒܬܼܘܼܠܬܵܐ ܝ̄ܠܸܕܼܬܹܗ ܕܠܵܐ ܙܘܼܘܵܓܼܵܐ", "ܘܗܘ̤ܝܘܼ ܡ̇ܪܵܐ ܓܲܢ̄ܒܵܪ ܚܲܝܠܵܐ ܕܠܵܐ ܡܸܫܬܲܚܠܲܦ ܀", ":ܫܠܵܡܵܐ ܘܫܲܝܢܵܐ ܛܥܝܼܢ ܫܘܼܠܛܵܢܹܗ ܠܥܲܡܡܹ̈ܐ ܟܠܗܘܼܢ", "ܘܠܵܐ ܐܝܼܬܼ ܣܵܟܼܵܐ ܠܫܲܝܢܹܗ ܪܲܒܵܐ ܘܲܠܡܲܠܟܿܘܼܬܹܗ ܀", "ܝܲܥܩܘܿܒܼ ܣܵܒܼܵܐ ܝܲܗ̣̄ܒܼ ܒܲܪ̄ܬܼ ܩܵܠܵܐ ܒܓܼܵܘ ܒܘܼܣܵܡܵܐ:", "ܕܗܵܢܵܘ̇ ܚܲܬܼܢܵܐ ܕܠܹܗܘ̣ ܣܲܟܿܝܼܘ ܟܠܗܘܿܢ ܟܹܐܢܹ̈ܐ ܀", ":ܗܵܢܵܘ̇ ܕܐܼܬܼܵܐ ܘܒܲܛܸܠ ܢܒܼܝܹ̈ܐ ܘܡܲܠܟܲܝ̈ ܥܲܡܵܐ", "ܗܵܢܵܘ̇ ܚܲܬܼܢܵܐ ܕܚܲܫ̣ ܒܲܙܩܝܼܦܵܐ ܡܸܛܠ ܥܹܕܿܬܹܿܗ ܀", "ܘܒܲܕܼܡܹܗ ܚܲܣܝܵܐ ܚܲܠܸܠ ܐܸܣܛܠܵܐ ܕܦܲܓܼܪܵܢܘܼܬܹܗ ܀", ":ܗܵܢܵܘ̇ ܚܲܬܼܢܵܐ ܕܛܵܒܼ ܡ̣ܢ ܚܲܠܒܼܵܐ ܚܵܘܲܪ ܫܸܢܵܘ̈ܗܝ", "ܘܡܲܦܪܲܓܼ ܟܠܹܗ ܒܫܘܼܒܼܚܵܐ ܕܲܠܒܸܫ̣ ܡ̣ܢ ܢܘܼܚܵܡܵܐ ܀", ":ܢܒܼܝܹ̈ܐ ܟܠܗܘܿܢ ܪ̈ܲܒܲܝ ܒܵܬܹ̈ܐ ܩܵܡ̣ܘ ܒܲܙܡ̇ܪܗܘܿܢ", "ܘܫܘܼܦܪ̈ܵܘܗܝ ܕܚܲܬܼܢܵܐ ܡ̣ܠܵܐ ܡܲܫܡܲܥܬܼܵܗ̇ ܕܟܲܠܲܬܼ ܢܘܼܗܪܵܐ ܀", ":ܚܲܕܼ ܩܵܥܹ̇ܐ ܗ̄ܘ̣ܵܐ ܕܗܵܐ ܠܲܡ ܢܵܦܹ̇ܿܩ ܡ̣ܢ ܐܵܦܲܪܬܼܵܐ", "ܕܪܵܥܹ̇ܐ ܠܥܲܡܵܐ ܘܦܵܪܹܩ ܥܲܡܡܹ̈ܐ ܘܥܲܠ ܟܠ ܡܲܡܠܸܟ ܀", ":ܐ̄ܚܪ݂ܢܵܐ ܡܲܙܥܸܩ ܕܐܵܬܹ̈ܐ ܡܫܝܼܚܵܐ ܘܡ̇ܘܬܵܐ ܣܵܒܹ̇ܠ", "ܘܥܵܩܲ̇ܪ ܨܸܗܝܘܿܢ ܘܥܹܕܲܬܵܐ ܒܵܢܹ̇ܐ ܒܲܙܩܝܼܦܘܼܬܹܗ ܀", ":ܐ̄ܚܪܹܢܵܐ ܙܵܡܲ݁ܪ ܕܩܘܼܡܝ ܠܲܡ ܐܲܢܗܲܪܝ ܟܲܠܲܬܼ ܢܘܼܗܪܵܐ", "ܕܗܵܐ ܐܸܬܼܵܐ ܠܹܗ ܢܘܼܗܪܹܟܼܝ ܪܲܒܵܐ ܡܫܝܝܼܚܵܐ ܚܲܬܼܢܵܐ ܀", ":ܗܵܐ ܕܢܲܚ̣ ܢܘܼܗܪܹܗ ܘܐܲܢܗܲܪ ܥܲܝܢܲܝ̈ܟܿܝ ܘܐܲܦܨܲܚ ܐܲܦܲܝ̈ܟܿܝ", "ܘܗܵܐ ܐܝܼܩܵܪܹܗ ܫܪܸܐ ܥܲܠ ܪܹܫܹܟܼܝ ܘܲܡܗܲܕܲܪ ܠܹܟܼܝ ܀", ":ܠܹܟܼܝ ܗ̄ܘ̣ ܐܵܬܹ̇ܝܢ ܡܲܠ̈ܟܹܿܐ ܕܐܲܪܥܵܐ ܒܩܘܼܪ̈ܒܵܢܲܝܗܘܿܢ", "ܘܚܲܝܠܹ̈ܐ ܕܥܲܡܡܹ̈ܐ ܗܵܐ ܪܵܗ̇ܛܝܼܢ ܠܹܟܼܝ ܚܘܼܒܵܢܵܐܝܼܬܼ ܀", ":ܐ̄ܪ݂ܢܵܐ ܡܝܲܒܸܿܒܼ ܕܘܼܨܝ ܒܲܪ̄ܬܼ ܥܲܡܡܹ̈ܐ ܚܠܵܦ ܒܲܪ̄ܬܼ ܨܸܗܝܘܿܢ", "ܕܗܵܐ ܐܸܬܹ̇ܐ ܠܹܟܼܝ ܡܲܠܟܵܐ ܡܫܝܼܚܵܐ ܘܲܡܚܲܕܹܿܐ ܠܹܟܼܝ ܀", ":ܙܲܕܼܝܼܩ ܘܲܬܼܪܝܼܨ ܘܡܲܟܿܝܼܟ ܒܚܘܼܒܹܿܗ ܡܠܸܐ ܦܘܼܪܩܵܢܵܐ", "ܘܲܡܚܲܒܸܿܒܼ ܠܹܟܼܝ ܚܠܵܦ ܥܸܒܼܪܵܝܬܵܐ ܕܲܪܢܵܬ̤ ܢܸܩܦܹܗ ܀", ":ܥܫܸ̣ܢ ܗ̄ܘ̣ܵܐ ܙܡ̇ܪܵܐ ܘܲܣܓܼܝܼܘ ܩܵܠܝܹ̈ܗ̇ ܕܲܢܒܼܝܼܘܼܬܼܵܐ", "ܒܲܚܠܘܿܠ ܥܹܕܿܬܵܐ ܡܟܼܝܼܪܬܹܿܗ ܕܝܼܫܘܿܥ ܚܲܬܼܢܵܐ ܦܲܐܝܵܐ ܀", ":ܩܵܠ ܚܲܕܼܘܼܬܼܵܐ ܫܡ݂ܲܥ ܩܵܨ̇ܘܿܡ̇ܐ ܘܫܲܪܝܼ ܩܵܥܹ̇ܐ", "ܕܟܼܵܘܟܿܒܼܵܐ ܗ̄ܘ̣ ܪܲܒܵܐ ܚܲܬܼܢܵܐ ܕܪܵܘܡ̇ܐ ܥܹܕܲܬܼ ܩܘܼܕܼܫܵܐ ܀", ":ܪܹܫܵܐ ܗ̄ܘ̣ ܪܵܡ̇ܐ ܕܩ̣ܵܡ ܡ̣ܢ ܙܲܪܥܵܐ ܕܒܹܝܬܼ ܝܼܣܪܵܝܹܠ", "ܘܗܘ̤ܝܘܼ ܪܹܫܵܐ ܕܟܼܠܗܘܿܢ ܥܲܡܡܹ̈ܐ ܕܡܸܢܗܘܿܢ ܐܝܼܬܿܝ ܀", ":ܕܵܘܝܼܕܼ ܫܲܚܠܸܦ ܩܵܠܹ̈ܐ ܐ̄ܚܪ̈ܵܢܹܐ ܕܲܙܡܝܼܪ݁ܵܬܹܗ", "ܘܫܲܪܝܼ ܙܵܡܲ݁ܪ ܫܘܼܦܪܵܗ̇ ܕܟܲܠܬܼܵܐ ܙܒܼܝܼܢܲܬܼ ܒܲܕܼܡ̇ܐ ܀", ":ܗܵܐ ܒܲܪ̄ܬܼ ܡܲܠܟܵܐ ܒܫܘܼܒܼܚܵܐ ܩܵܡܲܬ̤ ܡ̣ܢ ܝܲܡܝܼܢܹܗ", "ܕܚܲܬܼܢܵܐ ܫܒܼܝܼܚܵܐ ܕܐܸܬܼܵܐ ܘܦܲܪ̣ܩܵܗ̇ ܒܲܘܩܝܼܦܘܼܬܹܗ ܀", ":ܐܘܿ ܒܲܪ̄ܬܼ ܡܲܠܟܵܐ ܕܟܼܠܹܗ ܫܘܼܒܼܚܵܗ̇ ܡ̣ܢ ܒܹܝܬܼ ܡܲܠܟܵܐ ܗ̄ܘ̣", "ܘܲܒܼܢܲܟܼܦܘܼܬܼܵܗ̇ ܣܩܝܼܠܵܐ ܡܨܲܒܿܬܼܵܐ ܘܡܲܠܝܵܐ ܫܘܼܦܪܹ̈ܐ ܀", ":ܠܵܐ ܗ̄ܘ̣ܐ ܡ̣ܢ ܠܒܲܪ ܐܝܼܬܼܵܘܗܝ ܫܘܼܦܪܵܗ̇ ܕܟܲܠܲܬܼ ܡܲܠܟܵܐ", "ܡ̣ܢ ܠܓܼܵܘ ܣܩܝܼܠܵܐ ܒܫܘܼܦܪܹܗ ܕܚܲܬܼܢܵܐ ܕܡܝܼܬܼ ܥܲܠ ܐܲܦܹܝ̈ܗ̇ ܀", ":ܒܚܘܼܒܹܿܗ ܕܚܲܘܼܒܹܿܗ ܕܚܲܬܼܢܵܐ ܣܩܝܼܠܵܐ ܥܹܕܿܬܵܐ ܘܡܲܠܝܵܐ ܫܘܼܦܪܹ̈ܐ", "ܘܗܲܝܡܵܢܘܼܬܼܵܐ ܘܣܲܒܼܪܵܐ ܘܚܘܼܒܵܐ ܙܠܝܼܚ ܥܲܠ ܐܲܦܹܝ̈ܗ̇ ܀", ":ܡܨܲܒܲܬܼ ܠܒܼܘܼܫܵܗ̇ ܒܕܹܿܗܒܼܵܐ ܛܵܒܼܵܐ ܕܗܲܝܡܵܢܘܼܬܼܵܐ", "ܘܣܝܼܡ ܥܲܠ ܪܹܫܵܗ̇ ܟܠܝܼܠܵܐ ܦܲܐܝܵܐ ܕܩܲܕܼܝܼܫܘܼܬܼܵܐ ܀", ":ܒܲܪܬܼܵܐ ܕܥܲܡܡܹ̈ܐ ܕܲܛܥܵܬ̤ ܥܲܡܵܗ̇ ܐܵܦ ܒܹܝܬܼ ܐܲܒܼܘܼܗ̇", "ܘܲܨܠܵܬ̤ ܐܼܕܼܢܵܗ̇ ܠܩܵܠܵܐ ܕܚܲܬܼܢܵܐ ܕܡ̣ܝܼܬܼ ܥܲܠ ܐܲܦܹܝ̈ܗ̇ ܀", ":ܚܙ̣ܵܗ̇ ܗ̄ܘ̣ܵܐ ܚܲܬܼܢܵܐ ܕܕܼܵܠ̇ܩܵܐ ܒܚܘܼܒܹܿܗ ܫܲܪܝܼܪܵܐܝܼܬܼ", "ܘܐܸܬܼܪܲܓܼܪܲܓܼ ܠܹܗ ܠܫܘܼܦܪܵܗ̇ ܦܲܐܝܵܐ ܘܥܲܒܼ݂ܕܵܗ̇ ܕܝܼܠܹܗ ܀", ":ܠܡܵܪܵܗ̇ ܣܸܓܼܕܲܬ̤ ܘܲܠܦܵܪܘܿܩܵܗ̇ ܒܚܘܼܒܵܐ ܢܸܩܦܲܬ̤", "ܘܗܵܐ ܒܩܘܼܪ̈ܒܵܢܹܐ ܪܸܓܿܝܼܢ ܐܲܦܹܝ̈ܗ̇ ܡܲܠ̈ܟܹܿܐ ܕܐܲܪܥܵܐ ܀", ":ܚܘܼܒܵܐ ܫܲܠܡܵܐ ܕܚܲܬܼܢܵܐ ܘܟܲܠܬܼܵܐ ܚܙ̣ܵܐ ܒܲܪ ܐܝܼܫܲܝ", "ܘܐܵܘܣܸܦ ܩܵܠܹ̈ܐ ܕܲܙܡܝܼܪ݁ܵܬܹܗ ܕܡܸܛܠ ܥܹܕܿܬܵܐ ܀", ":ܥܹܕܿܬܵܐ ܪܲܒܿܬܼܵܐ ܕܡ̣ܢ ܐܸܡ̈ܘܵܬܼܵܐ ܬܸܚܕܲܪܵܟ ܚܲܬܼܢܵܐ", "ܘܡܸܛܠ ܚܘܼܒܵܐ ܠܥܸܠ ܠܲܡܪܵܘܡ̇ܐ ܬܲܗܦܹܝ̈ܗ̇ ܀", ":ܡ̣ܢ ܩܵܕܵܡܲܝܟ ܗ̄ܝܼ ܚܕܼܵܐ ܬܸܫܒܿܘܿܚܬܵܐ ܕܥܹܕܿܬܵܐ ܪܲܒܿܬܼܵܐ", "ܘܒܼܵܗ̇ ܢܸܣ̈ܓܿܕܼܵܢ ܠܵܟ ܟܠ ܫܲܪ̈ܒܼܵܬܼܗܘܿܢ ܕܥܲܡܡܹ̈ܐ ܕܦܪܲܩ̣ܬܿ ܀", ":ܪܸܓܼܠܵܐ ܕܥܲܡܡܹ̈ܐ ܒܵܟ ܗ̄ܘ̣ ܩܵܝ̇ܡܵܐ ܒܲܬܼܪܝܼܨܘܼܬܼܵܐ", "ܘܲܒܼܓܼܵܘ ܥܹܕܿܬܵܟ ܠܵܟ ܗ̄ܘ̣ ܡܒܲܪܟܼܝܼܢ ܙܲܕܿܝܼܩܵܐܝܼܬܼ ܀", ":ܒܥܹܕܿܬܵܟ ܪܲܒܿܬܼܵܐ ܐܵܘܕܸܿܐ ܠܵܟ ܡ̇ܪܝ ܟܲܕܼ ܪܵܘܹ̇ܙ ܐ̄ܢܵܐ", "ܘܒܲܝܢܵܬܼ ܟܸܢܫܹ̈ܐ ܣܒܼܝܼܣܲܝ̈ ܥܲܡܡܹ̈ܐ ܐܹܙܲܡܲܪ ܠܵܟ ܀", ":ܣܲܒܿܪܹܬܼ ܡ̇ܪܲܢ ܙܲܕܿܝܼܩܘܼܬܼܵܟ ܒܥܹܕܼܿܬܵܟ ܪܲܒܿܬܼܵܐ", "ܘܣܸܦ̈ܘܵܬܼܝ ܠܵܐ ܟܠܹ̇ܝܬܼ ܡ̣ܢ ܦܘܼܪܩܵܢܵܟ ܘܗܲܝܡܵܢܘܼܬܼܵܟ .", ":ܠܵܐ ܡ̇ܪܝ ܫܵܛܹ̇ܬܼ ܙܲܕܿܝܼܩܘܬܼܵܟ ܘܗܲܝܡܵܢܘܼܬܼܵܟ", "ܡ̣ܢ ܒܹܝܬܼ ܥܲܡܡܹ̈ܐ ܥܹܕܿܬܵܟ ܪܲܒܿܬܼܵܐ ܙܒܼܝܼܢܲܬܼ ܒܲܕܼܡ̇ܟ ܀", ":ܣܓܼܝܼܕܼ ܐܲܢ̄ܬܿ ܚܲܬܼܢܵܐ ܕܐܸܬܿܕܲܟܲܪܬܿ ܥܹܕܿܬܵܟ ܕܲܩܢܲܝܬܿ ܡ̣ܢ ܩܕܝܼܡ", "ܠܵܐ ܡ̇ܪܝ ܬܲܗܦܸܟ ܝܲܡܝܼܢ ܚܘܼܒܵܟ ܡ̣ܢ ܓܵܘ ܥܹܕܿܬܵܟ ܀", ":ܗܲܝܡܵܢܘܼܬܼܵܟ ܗܵܐ ܡܸܬܼܟܲܪܙܵܐ ܚܲܬܼܢܵܐ ܦܲܐܝܵܐ", "ܒܥܹܕܿܬܵܐ ܪܲܒܿܬܼܵܐ ܕܲܒܼܩܲܕܿܝܼܫܹ̈ܐ ܢܵܨܲ̇ܚ ܫܘܼܦܪܵܗ̇ ܀", ":ܐܲܠܵܗܵܐ ܩܵܡ̣ ܒܥܹܕܿܬܵܐ ܪܲܒܿܬܼܵܐ ܒܹܝܬܼ ܩܲܕܿܝܼܫܹ̈ܐ", "ܘܪܲܒܿܘܼ ܘܲܕܼܚܝܼܠ ܫܒܼܝܼܚ ܘܲܡܪܲܡܪܲܡ ܥܲܠ ܕܲܚܕܵܪܵܘܗܝ ܀", ":ܣܡܝܼܕܲܝ̈ ܒܥܹܕܿܬܵܐ ܫܲܒܿܚܘܼܗܝ ܒܥܹܕܿܬܵܐ ܥܹܕܲܬܼ ܥܲܡܡܹ̈ܐ", "ܠܚܲܬܼܢܵܐ ܡܫܝܼܚܵܐ ܕܥܹܕܲܬܼ ܥܲܡܡܹ̈ܐ ܦܪ̣ܵܩ ܒܲܨܠܝܼܒܹܗ ܀", ":ܐܵܘܕܸܿܐ ܡ̇ܪܝ ܙܲܕܿܝܼܩܵܐܝܼܬܼ ܡ̣ܢ ܟܠܹܗ ܠܹܒܿܝ", "ܒܥܹܕܿܬܵܟ ܪܲܒܿܬܼܵܐ ܕܲܟܼܢܝܼܫܝܼܢ ܒܵܗ̇ ܬܪ̈ܝܼܨܲܚ ܫܘܼܒܼܚܵܐ ܀", ":ܫܲܒܲܚܘ ܠܡܵܪܝܵܐ ܚܕܼܵܐ ܬܸܫܒܿܘܿܚܬܵܐ ܚܕܲܬܵܐ ܐܸܡ݂ܲܪ", "ܕܗܵܐ ܬܸܫܒܿܘܿܚܬܹܿܗ ܒܥܹܕܿܬܵܐ ܪܲܒܿܬܼܵܐ ܡ̣ܢ ܙܲܕܿܝܼܩܹ̈ܐ ܀", ":ܟܸܢܫܹ̈ܐ ܕܥܲܡܡܹ̈ܐ ܚܙ̣ܵܐ ܒܲܪ ܐܝܼܫܲܝ ܒܥܹܕܲܬܼ ܩܘܼܕܼܿܫܵܐ", "ܘܐܲܠܸܦ ܐܸܢܘܿܢ ܙܡ̇ܪܵܐ ܚܲܕܼܬܼܵܐ ܒܲܚܠܘܿܠ ܥܹܕܿܬܵܐ ܀", ":ܟܠܟܼܘܿܢ ܥܲܡܡܹ̈ܐ ܬܵܘ ܩܘܿܫܘ ܟܲܦܵܐ ܒܥܹܕܿܬܵܐ ܐܸܡܟܼܘܿܢ", "ܘܲܙܡܲܪܘ ܫܘܼܒܼܚܵܐ ܠܗܵܘ̇ ܕܲܒܼܪ̈ܲܚܡܵܘܗܝ ܦܪ̣ܵܩ ܚܲܝܲܝ̈ܟܿܘܿܢ ܀", ":ܒܗܵܠܹܝܢ ܩܵܠܹ̈ܐ ܫܘܼܦܪܹ̈ܐ ܕܥܹܕܿܬܵܐ ܙܡ݂ܲܪ ܒܲܪ ܐܝܼܫܲܝ", "ܒܗܵܝ̇ ܡܸܫܬܿܘܼܬܼܵܐ ܕܲܥܒ݂ܲܕܼ ܠܥܹܕܿܬܹܿܗ ܒܲܪ ܐܲܠܵܗܵܐ ܀", ":ܗܵܐ ܪܵܥܡܝܼܢ ܒܵܗ̇ ܒܥܹܕܲܬܼ ܩܘܼܕܼܫܵܐ ܩܵܠܹ̈ܐ ܫܒܼܝܼܚܹ̈ܐ", "ܬܒܼܝܹ̈ܐ ܫܠܝܼܚܹ̈ܐ ܕܲܡܙܲܪܝܼܢ ܒܵܗ̇ ܪܘܼܚܵܢܵܐܝܼܬܼ ܀", ":ܚܠܝܼܛܝܼܢ ܩܵܠܹ̈ܐ ܕܲܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ", "ܘܡܲܠܝܵܐ ܥܹܕܿܬܵܐ ܪ̈ܲܥܡܹܐ ܫܒܼܝܼܚܹ̈ܐ ܕܲܙܝܼܪ݁ܵܬܼܵܐ ܀", ":ܦܵܘܠܘܿܣ ܪܲܒܵܐ ܗܵܐ ܪܵܡ ܩܵܠܹܗ ܐܲܝܟ ܫܝܼܦܘܿܪܵܐ", "ܘܩܵܥܹ̇ܐ ܘܡܲܟܼܪܸܙ ܫܘܼܦܪܵܗ̇ ܪܵܡ̇ܐ ܕܥܹܕܲܬܼ ܩܘܼܕܼܫܵܐ ܀", ":ܥܲܠ ܠܸܫܵܢܹܗ ܓܼܕܝܼܠܝܼܢ ܛܲܟܼܣܹܝ̈ܗ̇ ܪ̈ܘܼܚܵܢܵܝܹܐ", "ܘܲܒܼܣܘܼܪ̈ܓܵܕܼܵܘܗܝ ܪܫܝܼܡܝܼܢ ܫܘܼܦܪܹ̈ܝܗ̇ ܡܲܠܝܲܝ̈ ܚܲܝܹ̈ܐ ܀", ":ܪܵܡ ܗ̄ܘ̣ ܙܡ̇ܪܹܗ ܕܟܼܵܪܘܿܙ ܥܲܡܡܹ̈ܐ ܒܥܹܕܲܬܼ ܩܘܼܕܼܫܵܐ", "ܘܲܒܼܩܝܼܢܵܬܹ̈ܗ ܬܗܲܪܘ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀", ":ܫܠܝܼܚܹ̈ܐ ܟܠܗܘܿܢ ܥܲܡܹܗ ܙܵܡ̇ܪܝܼܢ ܒܠܸܫܵܢܲܝ̈ܗܘܿܢ", "ܒܗܵܢܵܐ ܚܠܘܿܠܵܐ ܕܚܲܬܼܢܵܐ ܡܫܝܼܚܵܐ ܠܥܹܕܿܬܹܿܗ ܐܲܬܼܩܸܢ ܀", ":ܣܒܲܪܬܹܗ ܕܚܲܬܼܢܵܐ ܪܵܥ̇ܡܵܐ ܚܲܝܹ̈ܐ ܒܲܚܠܘܿܠ ܥܹܕܿܬܹܿܗ", "ܘܡܸܢܵܗ̇ ܫܵܬܹ̇ܝܢ ܡܙܝܼܢܲܝ̈ ܚܲܬܼܢܵܐ ܚܲܝܹ̈ܐ ܚܲܕܼ̈ܬܹܐ ܀", ":ܪܲܒܿܘܼ ܚܠܘܿܠܵܐ ܘܲܦܠܸܐ ܣܡܵܟܼܵܐ ܘܲܚܠܸܐ ܫܸܩܝܵܐ", "ܚܵܕܹ̇ܐ ܚܲܬܼܢܵܐ ܘܕܸܿܝ̇ܨܵܐ ܟܲܠܬܼܵܐ ܘܪܵܡ ܒܘܼܣܵܡܵܐ ܀", ":ܪ̈ܲܒܲܝ ܟܵܗܢܹ̈ܐ ܘܟܼܵܗܢܹ̈ܐ ܙ̈ܗܲܝܵܐ ܙܡܝܼܢܲܝ̈ ܥܹܕܿܬܵܐ", "ܡܠܹܝܢ ܦܘܼܡܲܝ̈ܗܘܿܢ ܙܡ̇ܪ̈ܲܝ ܪܘܼܚܵܐ ܒܲܚܠܘܿܠ ܚܲܝܹ̈ܐ ܀", ":ܐܘܿ ܠܹܟܼܝ ܥܹܕܿܬܵܐ ܡܟܼܝܼܪܬܹܿܗ ܕܫܸܡܫܵܐ ܕܙܲܕܿܝܼܩܘܼܬܼܵܐ", "ܕܗܵܐ ܪܵܡ ܫܘܼܒܼܚܹܟܼܝ ܘܲܒܼܒܹܝܬܼ ܟܵܘܒܹ̈ܐ ܟܠܝܼܠܹܟܼܝ ܨܵܡܲܚ̇ ܀", ":ܗܵܐ ܥܲܡ ܕܵܪܹ̈ܐ ܪܵܕܹܐ ܚܠܘܿܠܹܟܼܝ ܡܠܸܐ ܒܘܼܣܵܡܹ̈ܐ", "ܘܡܸܬܼܒܲܣܡܝܼܢ ܒܹܗ ܥܵܠܡܹ̈ܐ ܘܥܲܡܡܹ̈ܐ ܕܲܒܼܟܼܠ ܦܸܢ̈ܝܵܢ ܀", ":ܒܐܲܪܥܵܐ ܩܒܼܝܼܥܵܐ ܥܹܕܲܬܼ ܩܘܼܕܼܫܵܐ ܙܒܼܝܼܢܲܬܼ ܒܲܕܼܡ̇ܐ", "ܘܪܹܫܵܗ̇ ܪܵܡ̇ܐ ܗܵܐ ܒܲܫܡܲܝܵܐ ܗ̄ܘ̣ ܒܹܝܬܼ ܐܲܠܵܗܵܐ ܀", ":ܟܠܝܘܿܡ ܣܵܓܹ̇ܐ ܣܡܵܟܼܵܗ̇ ܪܲܒܵܐ ܥܲܡ ܒܘܼܣܵܡܹܝ̈ܗ̇", "ܒܥܲܡܡܹ̈ܐ ܕܐܵܬܹ̇ܝܢ ܡ̣ܢ ܟܠ ܦܸܢ̈ܝܵܢ ܕܒܼܵܗ̇ ܢܸܬܼܦܲܨܚܘܼܢ ܀", ":ܥܲܡ ܫܲܬܼܐܸܣܬܼܵܐ ܕܗܲܝܡܵܢܘܼܬܼܵܐ ܣܝܼܡ ܒܸܢܝܵܢܵܗ̇", "ܘܠܵܐ ܡܙܝܼܥܝܼܢ ܠܵܗ̇ ܡܲܫ̈ܒܹܐ ܘܡܸܠ̈ܠܹܐ ܕܟܼܠ ܣܵܩܘܿܪܹ̈ܝܗ̇ ܀", ":ܓܙܲܡ̣ܘ ܠܵܗ̇ ܡܲܠ̈ܟܹܿܐ ܘܠܵܐ ܐܲܙܝܼܥܘܼܗ̇ ܠܲܡܫܲܪܲܪܬܵܐ", "ܘܗܵܐ ܒܙܵܟܼܘܼܬܼܵܐ ܡܟܲܠܲܠ ܪܹܫܵܗ̇ ܕܲܡܒܲܪܲܟܼܬܵܐ ܀", ":ܒܹܝܬܼ ܙܵܩܘܿܦܹ̈ܐ ܠܚܲܢܦܹ̈ܐ ܩܵܡܲܬ̤ ܥܹܕܲܬܼ ܩܘܼܕܼܫܵܐ", "ܘܡ̣ܢ ܝܲܡܝܼܢܵܗ̇ ܘܡ̣ܢ ܣܸܡܵܠܵܗ̇ ܫܘܼܒܼܚܵܐ ܠܸܒܼܫܲܬ̤ ܀", ":ܙܟܼܵܬ̤ ܝܘܼܠܦܵܢܹ̈ܐ ܘܣܲܝܦܲܬ̤ ܓܲܒܹ̈ܐ ܕܲܒܼܢܲܝ̈ ܛܘܼܥܝܲܝ", "ܘܗܵܐ ܪܵܡ ܪܹܫܵܗ̇ ܘܲܬܼܚܹܝܬܼ ܪܸ̈ܓܼܠܹܝܗ̇ ܪܡܹܝܢ ܣܵܩܘܿܪܹ̈ܝܗ̇ ܀", ":ܦܬܼܝܼܚܝܼܢ ܬܲܪ̈ܥܹܐ ܩܕܼܵܡ ܟܠ ܕܐܵܬܹ̇ܐ ܕܢܸܬܼܓܵܘܲܣ ܒܵܗ̇", "ܘܡܲܠܝܵܐ ܢܘܼܗܪܵܐ ܘܪܵܥܡܝܼܢ ܝܲܠܕܹܿܝ̈ܗ̇ ܒܲܙܡܝܼܪ̈ܵܬܼܵܐ ܀", ":ܪܗܝܼܒܼܷܝܼܢ ܡܲܠ̈ܟܹܿܐ ܘܪܵܗ̇ܛܝܼܢ ܣܵܓ̇ܿܕܿܝܼܢ ܠܟܼܘܼܒܼܫܵܐ ܕܪܸ̈ܓܼܠܹܝܗ̇", "ܘܥܲܡܡܹ̈ܐ ܟܠܗܘܿܢ ܒܬܲܪ̈ܥܹܝܗ̇ ܟܢܝܼܫܝܼܢ ܥܲܡ ܩܘܼܪ̈ܒܵܢܹܐ ܀", ":ܪܵܡܝܼܢ ܫܘܼܪ̈ܝܗ̇ ܘܠܵܐ ܡܸܬܼܚܲܣܢܝܼܢ ܡ̣ܢ ܪ̈ܵܕܼܘܿܦܹܐ", "ܘܗܵܐ ܒܲܣܒܲܪܬܵܐ ܪܫܝܼܡ ܫܘܼܘܕܵܝܹܗ ܕܫܲܝܢܵܗ̇ ܪܲܒܵܐ ܀", ":ܒܩܸܛܠܵܐ ܦܪܝܼܩܵܐ ܒܲܕܼܡܚܐ ܙܒܼܝܼܢܵܐ ܥܹܕܿܬܼ ܥܲܡܡܹ̈ܐ", "ܘܲܬܼܚܹܝܬܼ ܓܸܦܵܘ̈ܗܝ ܕܲܳܨܠܝܼܒܼ ܢܘܼܗܪܵܐ ܫܪܹܝܢ ܚܲܒܿܝܼܒܹ̈ܝܗ̇ ܀", ":ܠܥܸܠ ܡ̣ܢ ܟܹܐܦܵܐ ܕܗܲܝܡܵܢܘܼܬܼܵܐ ܒܢܵܗ̇ ܦܵܪܘܿܩܲܢ", "ܘܠܵܐ ܚܵܣ̇ܢܝܼܢ ܠܵܗ̇ ܬܲܪ̈ܥܹܐ ܕܲܫܝܘܿܠ ܘܡܘܼܟܼܠܲܝ̈ ܡ̇ܘܬܵܐ ܀", ":ܥܲܠ ܬܵܘܕܿܝܝܼܬܹܗ ܕܪܹܫ ܬܲܠܡܝܼ̈ܕܹܐ ܣܝܼܡ ܒܸܢܝܵܢܵܗ̇", "ܘܪܵܡ̇ܝܼܢ ܫܘܼܪܹ̈ܝܗ̇ ܒܣܲܒܼܪܵܐ ܛܵܒܼܵܐ ܘܚܘܼܒܵܐ ܕܲܟܼܝܵܐ ܀", ":ܩܒܼܝܼܥܵܐ ܒܐܲܪܥܵܐ ܘܗܵܐ ܫܘܼܟܼܠܵܠܵܗ̇ ܒܲܫܡܲܝܵܐ", "ܘܪܵܘܡ̇ܐ ܘܥܘܼܡܩܵܐ ܠܒܼܝܼܟ ܫܘܼܠܛܵܢܵܗ̇ ܕܟܲܠܲܬܼ ܢܘܼܗܪܵܐ ܀", ":ܥܹܕܿܬܵ ܒܐܲܪܥܵܐ ܘܥܹܕܿܬܵܐ ܒܪܵܘܡ̇ܐ ܘܲܚܕܼܵܐ ܥܹܕܿܬܵܐ", "ܥܹܕܲܬܼ ܩܘܼܕܼܫܵܐ ܘܥܹܕܲܬܼ ܒܘܼܟܼܪܹ̈ܐ ܗܵܝ̇ ܕܲܥܬܼܝܼܕܼܵܐ ܀", ":ܚܕܼܵܐ ܓܹܝܪ ܥܹܕܿܬܵܐ ܕܒܲܬܼܪܹܝܢ ܥܵܠܡܹ̈ܐ ܢܵܨܲ݁ܚ ܫܘܼܦܪܵܗ̇", "ܕܚܲܬܼܢܵܐ ܕܡܲܟܼܪܵܗ̇ ܒܲܬܼܪܹܝܢ ܥܵܠܡܹ̈ܐ ܐܵܘ ܪܸܒܼ ܠܲܫܡܵܗ̇ ܀", ":ܢܵܨ̇ܚܵܐ ܒܐܲܪܥܵܐ ܘܟܼܵܢ̇ܫܵܐ ܥܲܡܡܹ̈ܐ ܠܒܹܝܬܼ ܚܵܘܣܵܢܵܗ̇", "ܘܗܵܐ ܒܲܫܡܲܝܵܐ ܡܬܼܝܼܚܝܼܢ ܫܘܼܪܹ̈ܝܗ̇ ܒܕܼܘܼܡܣܲܝ̈ ܢܘܼܪܵܐ ܀", ":ܒܥܵܠܡܵܐ ܕܥܵܒܲ݁ܪ ܠܡܹܐܢܵܐ ܐܝܼܬܹܝܗ̇ ܠܟܼܠ ܫܲܪ̈ܒܼܵܬܼܵܐ", "ܘܲܒܼܗܵܘ̇ ܕܲܥܬܼܝܼܕܼ ܥܝܼܪܹ̈ܐ ܘܐ̄ܢܵܫܵܐ ܒܵܗ̇ ܡܸܬܼܦܲܨܚܝܼܢ ܀", ":ܡܸܚܕܼܵܐ ܕܫܵܠܹ̇ܡ ܗܵܢܵܐ ܪܲܗܛܵܐ ܕܡܵܝܘܿܬܼܘܼܬܼܵܐ", "ܨܡܲܚ̣ ܠܹܗ ܫܘܼܦܪܵܗ̇ ܒܐܲܬܼܪܵܐ ܪܵܡ̇ܐ ܕܠܵܐ ܡ̇ܝܘܿܬܹ̈ܐ ܀", ":ܗܵܪܟܵܐ ܒܵܣ̇ܡܵܐ ܒܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܡ̇ܪܵܗ̇", "ܘܬܲܡܵܢ ܪܵܘ̇ܙܵܐ ܒܙܝܼܘܹܗ ܦܲܐܝܵܐ ܥܛܝܼܦ ܓܵܘܙܲܠܬܵܐ ܀", "ܗܵܪܟܵܐ ܒܕܸܒܼܚܵܐ ܕܦܲܓܼܪܹܗ ܘܲܕܼܡܹܗ ܡܚܲܣܝܵܐ ܠܲܒܼܢܹ̈ܝܗ̇:", "ܘܬܲܡ̇ܢ ܡܚܵܘܝܵܐ ܟܝܵܢ ܐ̄ܢܵܫܘܼܬܹܗ ܠܟܼܠ ܚܲܒܿܝܼܒܹܝ̈ܗ̇ ܀", "ܗܵܪܟܵܐ ܘܬܲܡ̇ܢ ܒܹܗ ܬܸܬܼܒܲܣܲܡ ܥܹܕܿܬܵܐ ܘܲܒܼܢܹܝ̈ܗ̇ ܀", ":ܗܵܪܟܵܐ ܪܵܥ̇ܡܵܐ ܒܣܸܦܪ̈ܲܝ ܪܘܼܚܵܐ ܕܐܲܟܼܬܸܿܒܼܘ ܟܹܐܢܹ̈ܐ", "ܘܬܲܡ̇ܢ ܚܵ̇ܕܼܝܵܐ ܒܲܩܢܘܿܡܲܝ̈ܗܘܿܢ ܠܒܼܝܼܫܲܝ̈ ܢܘܼܗܪܵܐ ܀", ":ܗܵܪܟܵܐ ܣܸܦܪܹ̈ܐ ܕܢܒܼܝܼܘܼܬܼܵܐ ܘܕܲܫܠܝܼܚܘܼܬܼܵܐ", "ܘܬܲܡ̇ܢ ܟܸܢܫܹ̈ܐ ܕܲܩܢܘܿܡܲܝ̈ܗܘܿܢ ܕܲܒܼܢܲܝ̈ ܢܘܼܗܪܵܐ ܀", ":ܗܵܪܟܵܐ ܪܵܥܹ̇ܡܝܼܢ ܒܓܼܵܘ ܣܸܦܪ̈ܲܝܗܘܿܢ ܒܓܼܵܘ ܒܹܝܬܼ ܩܘܼܕܼܫܑܵܐ", "ܘܡ̇ܐ ܕܐܸܬܼܢܲܚܲܡܘ ܠܵܗ̇ ܗ̄ܘ̣ ܟܵܢ̇ܫܝܼܢ ܒܐܲܬܼܪܵܐ ܕܢܘܼܗܪܵܐ ܀", ":ܠܥܸܠ ܡܸܬܼܥܲܐܠܝܵܐ ܒܗܵܝ̇ ܬܸܫܒܿܘܿܚܬܵܐ ܕܠܵܐ ܡܸܬܼܡܲܠܠܵܐ", "ܘܟܸܢܫܹ̈ܐ ܕܲܒܼܢܹܝ̈ܗ̇ ܒܵܗ̇ ܡܸܬܼܒܲܣܡܝܼܢ ܥܲܡ ܪ̈ܘܼܚܵܢܹܐ ܀", ":ܬܡ݂ܲܗ ܠܹܗ ܪܸܥܝܵܢܝ ܒܫܘܼܦܪܵܗ̇ ܪܵܡ̇ܐ ܕܥܹܕܲܬܼ ܩܘܼܕܼܫܵܐ", "ܘܠܲܝܬܿ ܠܝܼ ܡܸܠܬܼܵܐ ܕܣܵܦ̇ܩܵܐ ܕܐܹܡܲܪ ܥܲܠ ܦܲܐܝܘܼܬܼܵܗ̇ ܀", ":ܪܵܡ ܗ̄ܘ̣ ܫܲܪܒܵܗ̇ ܡ̣ܢ ܚܲܟܿܝܼܡܹ̈ܐ ܘܡ̣ܢ ܡܲܠܵܠܹ̈ܐ", "ܘܗܝ̤ ܗ̄ܝܼ ܡܥܝܼܢܵܐ ܕܟܼܠ ܟܸܟܼ̈ܡܵܬܼܵܐ ܕܒܹܝܬܼ ܐܲܠܵܗܵܐ ܀", ":ܢܘܼܗܪܵܐ ܥܛܝܼܦܵܐ ܘܢܘܼܗܪܵܐ ܠܒܼܝܼܫܵܐ ܡܟܼܝܼܪܲܬܼ ܢܘܼܗܪܵܐ", "ܢܘܼܗܪܵܐ ܙܠܝܼܚܵܐ ܘܢܘܼܗܪܵܗ̇ ܦܲܐܝܵ ܠܵܐ ܡܸܬܼܡܲܠܲܠ ܀", ":ܠܵܗ̇ ܗ̄ܘ̣ ܡܙܲܝܚܝܼܢ ܥܵܠܡܹ̈ܐ ܘܥܲܡܡܹ̈ܐ ܡ̣ܢ ܫܘܼܪܵܝܵܐ", "ܘܒܼܵܗ̇ ܗ̄ܘ̣ ܪܵܥܡ̇ܝܼܢ ܣܸܦܪ̈ܲܝ ܪܘܼܚܵܐ ܒܕܼܵܪܹ̈ܐ ܟܠܗܘܿܢ ܀", ":ܡ̇ܪܹܐ ܢܒܼܝܹ̈ܐ ܣܵܡ̣ ܫܲܬܸܐܣܹܝ̈ܗ̇ ܬܪܲܨ ܒܸܢܝܵܢܵܗ̇", "ܘܲܟܼܬ݂ܲܒܼ ܒܲܕܼ ܡܹܗ ܟܬܼܵܒܼܵܐ ܕܫܲܝܢܵܗ̇ ܘܲܕܼܙܵܟܼܘܼܬܼܵܗ̇ ܀", ":ܫܠܝܼܚܹ̈ܐ ܒܢ̣ܵܐܘܼܗ̇ ܒܟܼܵܪܘܿܙܘܼܬܼܗܘܿܢ ܡܲܠܝܲܬܼ ܚܲܝܹ̈ܐ", "ܘܡ̣ܝܼܬܼܘ ܥܲܠ ܐܲܦܹܝ̈ܗ̇ ܘܪܲܡܪܸܡܘ ܫܘܼܪܹ̈ܝܗ̇ ܒܝܲܕܼ ܩܸܛܠܲܝ̈ܗܘܿܢ ܀", ":ܟܵܗܢܹ̈ܐ ܘܡܲܠ݁̈ܟܹܿܐ ܐܲܣܓܿܝܼܘ ܫܘܦܪܵܗ̇ ܕܡ̇ܪܲܬܼ ܓܲܙܹ̈ܐ", "ܘܥܲܡܡܹ̈ܐ ܟܠܗܘܿܢ ܪܥܸܡ̣ܘ ܩܵܠܲܝ̈ܗܘܿܢ ܒܲܙܡܝܼܪ̈ܵܬܼܵܗ̇ ܀", ":ܣܓܼܝܼ ܪܘܼܡܝܵܢܵܗ̇ ܘܝܼܪܸܒܼ ܚܠܘܼܠܵܗ̇ ܕܟܼܠܲܬܼ ܡܲܠܟܵܐ", "ܘܲܡܠܹܝܢ ܓܲܙܹܝ̈ܗ̇ ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܚܲܠܲܨ ܀", ":ܒܓܼܵܘ ܥܸܠܝܵܬܼܵܐ ܟܲܕܼ ܥܸܠܲܬ̤ ܗ̄ܘ̣ܵܬܼ ܠܒܹܝܬܼ ܐܲܠܵܗܵܐ", "ܚܲܬܼܢܵܐ ܪܡ̇ܐ ܠܵܗ̇ ܦܲܓܼܪܹܗ ܘܲܕܼܡܹܗ ܘܚܘܼܒܹܿܗ ܪܲܒܵܐ ܀", ":ܐܵܦ ܫܘܫܒܼܝܼܢܹ̈ܐ ܫܠܝܼܚܹ̈ܐ ܝܲܗ̣̄ܒܼܘ ܠܵܗ̇ ܪ̈ܘܼܡܝܵܢܲܝܗܘܿܢ", "ܚܲܫܹ̈ܐ ܘܡ̇ܘ̈ܬܹܿܐ ܕܡ̣ܢ ܪ̈ܵܕܼܘܿܦܹܐ ܣܒ݂ܲܠܘ ܥܲܠ ܐܲܦܹܝ̈ܗ̇ ܀", ":ܢܒܼܝܹ̈ܐ ܐܲܪܡܝܼܘ ܓܸܠܝܵܢܲܝ̈ܗܘܿܢ ܕܡܸܛܠܵܬܼܵܗ̇", "ܘܲܒܼܣܸܦܪ̈ܲܝܗܘܿܢ ܪܲܩܸܕܼܘ ܩܘܼܕܼܡܹܝܗ̇ ܪܘܼܚܵܢܵܐܝܼܬܼ ܀", ":ܣܵܗ̈ܕܹܿܐ ܪܡ̇ܘ̣ ܠܵܗ̇ ܕܸܡ ܨܵܘܪ̈ܲܝܗܘܿܢ ܚܲܒܿܝܼܒܼܵܐܝܼܬܼ", "ܘܐܸܬܼܵܐ ܟܸܗܢܹ̈ܐ ܪܡ̇ܘ̣ ܕܲܪ̈ܓܲܝܗܘܿܢ ܒܹܝܬܼ ܚܘܼܣܵܝܵܐ ܀", "ܡܲܠ̈ܟܹܿܐ ܝܲܗ̣̄ܒܼܘ ܠܵܗ̇ ܫܘܼܠܛܵܢܲܝ̈ܗܘܿܢ ܐܲܝܟ ܪܘܼܡܝܵܢܵܐ:", "ܘܲܒܼܬܼܵܓܲܝ̈ܗܘܿܢ ܠܟܼܘܼܒܼܫܵܐ ܕܪܸ̈ܓܼܠܹܝܗ̇ ܣܓܸܕܼܘ ܟܲܕܼ ܚܵ̇ܕܹܝܢ ܀", ":ܓܲܒܼܪܹ̈ܐ ܘܢܸܫܹ̈ܐ ܣܵܒܹ̈ܐ ܥܠܲܝܡܹ̈ܐ ܘܟܼܠ ܡܘܼܫ̈ܚܵܬܼܵܐ", "ܫܩ݂ܲܠܘ ܩܲܪܸܒܼܘ ܠܵܗ̇ ܩܵܠܲܝ̈ ܫܘܼܒܼܚܵܐ ܐܲܝܟ ܪܘܼܡܝܵܢܵܐ ܀", ":ܣܓܼܝܼ ܠܵܗ̇ ܥܘܼܬܼܪܵܗ̇ ܕܥܹܕܲܬܼ ܩܘܼܕܼܫܵܐ ܕܲܒܼܪܵܐ", "ܘܡܸܢܵܗ̇ ܥܵܬܼ̇ܪܝܼܢ ܟܠܗܘܿܢ ܬܸܓܼܡܹ̈ܐ ܘܟܸܫܢܹ̈ܐ ܕܲܒܼܢܹܝ̈ܗ̇ ܀", ":ܕܲܥܒ݂ܲܪ ܐܵܦ ܩܲܝܡܵܝܼܢ ܐܵܦ ܕܲܥܬܼܝܼܕܼܝܼܢ", "ܒܫܘܼܦܪܵܗ̇ ܪܲܒܵܐ ܙܠܝܼܚܝܼܢ ܕܲܪ̈ܓܹܐ ܕܫܘܼܠܛܵܢܲܝ̈ܗܘܿܢ ܀", ":ܗܲܝܟܲܠܹ̈ܝܗ̇ ܪ̈ܵܡܹܐ ܕܵܠܩܝܼܢ ܒܢܘܼܗܪܵܐ ܡܠܸܐ ܒܘܼܣܵܡܵܐ", "ܒܒܹܝܬܼ ܚܘܼܣܵܝܵܐ ܥܛܝܼܦ ܙܲܗܝܘܼܬܼܵܐ ܘܩܲܕܿܝܼܫܘܼܬܼܵܐ ܀", ":ܩܒܼܝܼܥ ܒܵܗ̇ ܡܲܕܼܒܿܚܵܐ ܐ̄ܪܵܙܵܐ ܕܩܲܒܼܪܹܗ ܕܚܲܬܼܢܵܐ ܡܫܝܼܚܵܐ", "ܘܣܝܼܡ ܒܵܗ̇ ܨܠܝܼܒܼܵܐ ܢܝܼܫܵܐ ܕܩܸܛܠܹܗ ܡܲܪܕܸܿܐ ܚܲܝܹ̈ܐ ܀", ":ܡܸܬܼܦܲܠܲܓܼ ܒܵܗ̇ ܦܲܓܼܪܵܐ ܘܲܕܼܡ̇ܐ ܠܚܘܼܣܵܝ ܚܵܘ̈ܒܹܿܐ", "ܕܸܒܼܚܹܗ ܚܲܝܵܐ ܕܗܵܘ̇ ܪܲܒܿܟܿܘܼܡܪܹ̈ܐ ܕܒܲܕܹܡܹܗ ܙܲܒܼܢܵܗ̇ ܀", ":ܡܲܫܟܲܢܙܲܒܼܢܵܐ ܕܲܫܠܸܡ ܙܲܒܼܢܹܗ ܛܘܼܒܼܵܐ ܝܲܗ̣̄ܒܼ ܠܵܗ̇", "ܕܲܕܼܠܵܐ ܫܘܼܠܵܡ ܫܸܡܠܲܬ̤ ܛܘܼܒܹ̈ܐ ܕܒܹܝܬܼ ܐܲܠܵܗܵܐ ܀", ":ܟܵܗܢܹ̈ܐ ܕܛܘܼܦܣܵܐ ܠܟܼܵܗܢܲܝ̈ ܫܪܵܪܵܐ ܝܲܗ̣̄ܒܼܘ ܐܝܼܩܵܪܵܐ", "ܕܲܥܒ݂ܲܪ ܛܘܼܦܣܵܐ ܘܙܲܚܲܘ ܫܪܵܪܵܐ ܕܥܹܕܲܬܿ ܩܘܼܕܼܫܵܐ ܀", ":ܕܸܒܼܚܸ̈ܐ ܚܲܪ݁ܫܹܐ ܕܲܒܼܢܵܡܘܿܣܵܐ ܣܓܸܕܼܘ ܡ̣ܢ ܪܘܼܚܩܵܐ", "ܠܕܸܒܼܚܵܗ̇ ܡܠܝܼܠܵܐ ܕܥܹܕܿܬܵܐ ܟܲܠܬܼܵܐ ܡܟܼܝܼܪܬܹܿܗ ܕܲܒܼܪܵܐ ܀", ":ܕܸܒܼܚܹ̈ܐ ܡܝܼܬܹ̈ܐ ܒܕܸܒܼܚܵ ܚܲܝܵܐ ܫܩܲܠ̣ܘ ܫܘܼܠܵܡܵܐ", "ܒܓܼܵܘ ܒܹܝܬܼ ܩܘܼܕܼܫܵܐ ܕܥܹܕܿܬܵܐ ܐܸܡ̇ܐ ܕܫܲܪܝܼܪܘܼܬܼܵܐ ܀", ":ܟܢܘܼܫܬܵܐ ܢܸܦܩܲܬ̤ ܕܲܣܢܵܬ̤ ܚܲܬܼܢܵܐ ܕܠܹܗ ܐܸܬܼܡܲܟܼܪܲܬ̤", "ܘܥܸܠܲܬ̤ ܥܹܕܿܬܵܐ ܘܲܗܘ̤ܸܵܬܼ ܟܲܠܬܼܵܐ ܕܫܲܪܝܼܪ ܚܘܼܒܵܗ̇ ܀", ":ܟܢܘܼܫܬܵܐ ܙܸܩܦܲܬ̤ ܘܥܹܕܿܬܼ ܥܲܡܡܹ̈ܐ ܚܝܵܬ̤ ܒܲܙܩܝܼܦܹܗ", "ܘܗܵܐ ܡܸܬܼܒܲܣܡܵܐ ܒܦܲܓܼܪܹܗ ܘܲܕܼܡܹܗ ܡܚܲܣܸܐ ܚܵܘ̈ܒܹܿܐ ܀", ":ܗܵܐ ܦܸܪܢܝܼܬܼܵܐ ܕܟܲܠܲܬܼ ܢܘܼܗܪܵܐ ܥܲܠ ܣܸܦ̈ܘܵܬܼܵܗ̇", "ܦܲܓܼܪܹܗ ܘܲܕܼܡܹܗ ܕܚܲܬܼܢܵܐ ܚܲܝܵܐ ܒܲܪ ܥܸܠܵܝܵܐ ܀", ":ܒܐܲܪܒܲܥܦܸܢ̈ܝܵܢ ܗܵܐ ܫܲܠܝܼܛܵܐ ܟܲܠܲܬܼ ܡܲܠܟܵܐ", "ܘܪܵܘܡ̇ܐ ܘܥܘܼܡܩܵܐ ܠܒܼܝܼܟ ܫܘܼܠܛܵܢܵܗ̇ ܕܲܡܫܲܒܲܚܬܵܐ ܀", ":ܐܲܪܒܲܥܦܸܢ̈ܝܵܢ ܛܥܹܝܼ̈ܢܵܢ ܠܲܫܡܵܗ̇ ܕܡܲܠܝܲܬܼ ܫܘܼܦܪܹ̈ܐ", "ܕܒܲܐܪܒܲܥ ܐܵܬܼ̈ܘܵܢ ܣܵܡ̣ ܟܘܼܢܵܝܵܗ̇ ܚܲܬܼܢܵܐ ܡ̇ܪܵܗ̇ ܀", ":ܛܘܼܒܲܝܟܿܝ ܥܹܕܿܬܬܵܐ ܕܪܲܚܡܹܟܼܝ ܡ̇ܪܹܟܼܝ ܘܲܦܪܲܩ ܚܲܝܲܝ̈ܟܿܝ", "ܘܫܲܝܢܵܐ ܪܲܒܵܐ ܙܠܲܚ̣ ܒܲܫܒܼܝܼܠܲܝܟܿܝ̈ ܘܲܒܗܲܠܟܼܵܬܹ̈ܟܼܝ ܀", ":ܛܘܼܒܲܝܟܿܝ ܥܹܕܿܬܵܐ ܕܪܲܚܡܹܟܼܝ ܫܸܡܫܵܐ ܕܙܲܕܿܝܼܩܘܼܬܼܵܐ", "ܘܢܘܼܗܪܵܐ ܓܲܐܝܵܐ ܙܠܲܚ̣ ܒܐܵܦܲܕܼܢܲܝ̈ܟܿܝ ܘܲܡ̣ܠܵܟܼܝ ܫܘܼܒܼܚܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܲܓܼܒܼܵܟܼܝ ܢܘܼܗܪܵܐ ܕܠܵܐ ܡܸܬܼܚܲܒܲܠ", "ܘܥܲܠܝܼ ܣܵܡ̣ܟܼܝ ܒܪܵܘܡ̇ܐ ܪܵܡ̇ܐ ܠܥܸܠ ܒܲܡܫܲܝܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܡܲܟܼ݂ܪܹܟܼܝ ܚܲܬܼܢܵܐ ܡ̇ܪܵܐ ܛܵܒܼܵܐ", "ܘܲܬܼܪܹܝܢ ܥܵܠܡܹ̈ܐ ܩ̣ܪܵܐ ܠܲܚܠܲܘܿܠܹܟܼܝ ܕܲܡܠܸܐ ܛܘܼܒܹ̈ܐ ܀", ":ܛܘܼܒܲܝܟܿܝ ܥܹܕܿܬܵܐ ܕܙܲܒܼܢܹܟܼܝ ܒܲܕܼܡܹܗ ܒܲܪ ܐܲܠܵܗܵܐ", "ܘܲܦܪ݂ܲܩ ܚܲܝܲܝ̈ܟܿܝ ܡ̣ܢ ܥܲܒܼܕܿܘܼܬܼܵܐ ܕܣܸܓܼܕܲܬܼ ܨܲܠܡܹ̈ܐ ܀", ":ܛܘܼܒܲܝܟܿܝ ܥܹܕܿܬܵܐ ܕܐܲܒܼܵܐ ܨܒܼܵܐ ܒܹܡܼܝ ܘܲܒܼܪܵܐ ܡܲܟܼܪܹܟܼܝ", "ܘܪܘܼܚܵܐ ܕܩܘܼܕܼܫܵܐ ܫܲܡܠܝܼ ܫܘܼܦܪܹܟܼܝ ܪܘܼܚܵܢܵܝܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܲܒܼ̈ܢܲܬܼ ܡܲܠ̈ܟܹܿܐ ܛܘܼܒܼܵܐ ܝܲܗ̣̄ܒܼ ܠܹܟܼܝ", "ܕܪܲܚ̣ܡܹܟܼܝ ܚܲܬܼܢܵܐ ܕܕܼܝܼܠܹܗ ܐܸܢܘܿܢ ܫܡܲܝܵܐ ܘܐܲܪܥܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܗܵܐ ܒܲܫܡܲܝܵܐ ܓܢܘܿܟܹܟܼܝ ܡܲܬܼܩܲܢ", "ܘܲܣܕܼܝܼܪܝܼܢ ܒܹܗ ܛܘܼܒܹ̈ܐ ܡܠܝܼܟܹ̈ܐ ܕܠܵܐ ܫܘܼܠܵܛܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܟܲܕܼ ܡ̣ܢ ܐܲܪܥܵܐ ܗ̄ܘ̣ ܓܸܢܣܹܟܼܝ ܫܝܼܛܵܐ", "ܗܵܐ ܒܲܫܡܲܝܵܐ ܨܝܼܪܝܼܢ ܫܘܼܦܪܲܝܣܣܟܿܝ ܒܹܝܬܼ ܐܲܠܵܗܵܐ ܀", ":ܛܘܼܒܲܝܟܿܝ ܥܹܕܿܬܵܐ ܕܟܼܠܗܘܿܢ ܫܘܼܦܪܹ̈ܐ ܢܣܲܟ ܥܲܠ ܪܹܫܹܟܼܝ", "ܡ̇ܪܹܐ ܛܘܼܒܹ̈ܐ ܕܪܲܚ̣ܡܹܟܼܝ ܘܡܲܟܼܪܹܟܼܝ ܘܐܵܘܪܸܒܼ ܠܲܫܡܹܟܼܝ ܀", ":ܛܘܼܒܲܝܟܿܝ ܥܹܕܿܬܵܐ ܕܥܹܐܕܲܝ̈ܟܿܝ ܪܵܥ̇ܡܝܼܢ ܒܐܲܪܒܲܥܦܸܢ̈ܝܵܢ", "ܘܡܸܬܼܪܲܡܪܲܡ ܒܹܟܼܝ ܫܡܹܗ ܩܲܕܿܝܼܫܵܐ ܐܲܝܟ ܫܘܼܘܕܵܝܹܗ ܀", ":ܟܲܠܲܬܼ ܛܘܼܒܹ̈ܐ ܩܲܒܸܿܠܝ ܡܸܠܲܝ̈ ܐܲܝܟ ܪܘܼܡܝܵܢܵܐ", "ܘܲܬܼܚܹܝܬܼ ܟܸܢܦܹܟܼܝ ܣܲܬܲܪܝ ܚܲܝܲܝ̈ ܡ̣ܢ ܢܸܟܼܝܵܢܹ̈ܐ ܀", ":ܡ̇ܪܲܢ ܗܲܒܼ ܠܝܼ ܕܠܵܐ ܐܸܬܼܢܲܟܼܪܸܐ ܡ̣ܢ ܗܵܘ̇ ܛܘܼܒܼܵܐ", "ܕܠܹܗ ܗ̄ܘ̣ ܡܣܲܟܿܝܵܐ ܥܹܕܿܬܵܐ ܘܲܒܼܢܹ̈ܝܗ̇ ܒܝܘܿܡ ܓܸܠܝܵܢܵܟ ܀", ":ܥܘܼܒܼܚܵܐ ܠܵܟ ܚܲܬܼܢܵܐ ܡܝܼܚܵܐ ܡ̣ܢ ܥܹܕܿܬܵܟ ܙܒܼܝܼܢܲܬܼ ܒܲܕܼܡ̇ܟ ܀"]}