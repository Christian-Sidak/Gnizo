{"title": "On the Repentant Thief", "subtitle": "The Homilies of Mar Narsai", "syriacTitle": "ܥܲܠ ܓܲܝܵܣܵܐ", "author": "Narsai", "text": ["ܡܐܡܪܐ ܕܥܣܪܝܢ", "ܥܲܠ ܓܲܝܵܣܵܐ ܘܡܸܬ̣ܐ̱ܡܲܪ ܒܫܲܒܿܬܼܵܐ ܕܲܩܝܵܡܬܵܐ", "ܥܘܼܢܵܝܵܐ", "ܬܵܘܕܿܝܼ ܠܗܵܘ̇ ܕܲܕܼܪܲܫ ܐܘܼܪܚܵܐ ܠܡܲܠܟܿܘܼܬܼܵܐ: ܒܐܵܫܹ̇ܕܼ ܕܡܵܐ", ":ܕܐ̄ܢܵܫܵܐ: ܐܲܚܲܝ̈", ":ܒܪܝܼܬܼܵܐ ܚܕܲܬܵܐ ܒܪ̣ܵܐ ܒܵܪܘܿܝܵܐ ܒܪܹܫ ܓܵܓܼܘܼܠܬܵܐ", "ܘܚܵܘܝܼ ܚܲܝܠܵܐ ܕܐܘܼܡ̇ܢܘܼܬܹܗ ܒܓܲܒܼܪܵܐ ܙܩܝܼܦܵܐ ܀", ":ܓܲܒܼܪܵܐ ܙܩܝܼܦܵܐ ܚܙ̣ܵܘ ܐܲܪ̈ܥܵܢܹܐ ܘܲܫܡܲܝܵܢܹ̈ܐ", "ܘܲܟܼܢܲܫ̣ܘ ܨܹܐܕܼܵܘܗܝ ܕܢܸܚܙܘܿܢ ܬܲܗܪܵܐ ܕܡܸܬܼܡܲܠܲܠ ܒܹܗ ܀", ":ܒܪܝܼܬܼܵܐ ܟܠܵܗ̇ ܟܸܢܫܲܬ̤ ܡ̣ܢ ܟܠ ܦܸܢ̈ܝܵܢ", "ܠܡܸܬܼܒܲܩܵܝܘܼ ܒܐܘܼܡܵܢܘܼܬܼܵܐ ܕܲܒܼܪܹܫ ܩܲܝܣܵܐ ܀", ":ܐܘܼܡܵܢܵܐܝܼܬܼ ܨܵܪܹܗ ܠܥܵܠܲܡ ܡܵܪܹܗ ܕܥܵܠܲܡ", "ܘܐܵܣܸܩ ܣܵܡܹ݂ܗ ܥܲܠ ܪܹܫ ܩܲܝܣܵܐ ܕܢܼܚܙܹܝܗܝ ܟܠܢܵܫ ܀", ":ܒܕܲܦܵܐ ܕܦܲܓܼܪܵܐ ܡܲܬܼܚܲܙܝܵܢܵܐ ܨܵܪ ܟܠ ܒܸܪ̈ܝܵܢ", "ܕܢܸܬܼܒܲܩܘܿܢ ܒܹܗ ܡܠܝܼܠܹ̈ܐ ܘܚܲܪ̈ܫܹܐ ܒܐܘܼܡ̇ܢܘܼܬܹܗ ܀", ":ܒܐ̄ܢܵܫܵܐ ܣܲܝܟܹܗ ܠܲܥܒܼܵܕܼ ܐܝܼܕܼܵܘ̈ܗܝ ܒܫܘܼܪܵܝ ܙܲܒܼܢܹ̈ܐ", "ܘܲܒܼܒܲܪܢܵܫܵܐ ܓܡ݂ܲܪ ܬܘܼܩܵܢܹܗ ܒܫܘܼܠܵܡ ܙܲܒܼܢܹ̈ܐ ܀", ":ܐ̄ܢܵܫܵܐ ܓܒܼ݂ܵܐ ܠܹܗ ܕܲܢܚܲܕܸܿܬܼ ܒܹܗ ܥܵܠܡܵܐ ܒܲܠܝܵܐ", "ܘܡܲܪ̣ܩܹܗ ܒܚܲܫܹ̈ܐ ܘܚܵܘܝܼ ܫܘܼܦܪܹܗ ܠܥܹܝܢ ܟܠ ܒܸܪ̈ܝܵܢ ܀", ":ܒܩܲܝܣܵܐ ܩܲܒܼܥܹܗ ܐܲܝܟ ܡܲܚܙܝܼܬܼܵܐ ܠܥܹܝܢ ܚܲܙܵܝܹ̈ܐ", "ܕܲܢܚܘܼܪܘܼܢ ܒܹܗ ܘܢܸܚܙܘܿܢ ܡܘܼܡܹ̈ܐ ܕܲܩܢܘܿܡܲܝ̈ܗܘܿܢ ܀", ":ܐܲܝܟ ܕܲܠܚܸܘܝܵܐ ܕܲܙܩܲܦ̣ ܡܘܼܫܹܐ ܙܲܩܦܹܗ ܐܵܦ ܠܹܗ", "ܕܢܲܐܣܸܐ ܠܐ̄ܢܵܫܵܐ ܡ̣ܢ ܢܘܼܟܼ̈ܬܵܬܼܵܐ ܕܫܹܐܕܹ̈ܐ ܛܪ̈ܘܼܢܹܐ ܀", ":ܫܹܐܕܹ̈ܐ ܢܲܟܬܿܘܼܗܝ ܠܓܸܢܣܵܐ ܕܐ̄ܢܵܫܵܐ ܚܲܪܡܵܢܵܐܝܼܬܼ", "ܘܲܬܼܠܵܐ ܐ̄ܢܵܫܵܐ ܒܪܹܫ ܓܵܓܼܘܼܠܬܵܐ ܕܢܲܚܸܐ ܠܐ̄ܢܵܫܵܐ ܀", ":ܨܹܐܕܼܵܘܗܝ ܐܲܦܢܝܼ ܚܝܵܪܵܐ ܕܟܼܠܢܵܫ ܚܘܼܒܵܢܵܐܝܼܬܼ", "ܕܐܲܝܢܵܐ ܕܚܵܐܲܪ ܒܪܸܚܡܲܬܼ ܚܘܼܒܵܐ ܢܸܘܟܹܿܐ ܠܫܹܐܕܹ̈ܐ ܀", ":ܒܚܘܼܒܵܐ ܚܵܪ̣ܘ ܒܹܗ ܡܠܝܼܠܹ̈ܐ ܘܚܲܪ̈ܫܹܐ ܒܦܲܓܼܪܵܐ ܨܠܝܼܒܼܵܐ", "ܘܚܲܫܘ̣ ܥܲܠ ܚܲܫܹܗ ܘܲܩܢ̣ܵܘ ܣܲܒܼܪܵܐ ܒܦܘܼܪܩܵܢ ܐ̄ܢܵܫܵܐ ܀", ":ܚܘܼܒܵܢܵܐܝܼܬܼ ܚܵܪ ܒܹܗ ܥܵܠܡܵܐ ܒܦܘܼܪܩܵܢ ܚܲܝܵܘ̈ܗܝ", "ܕܲܚܙ̣ܵܐ ܕܡܲܛܝܼ ܙܒܲܢ ܚܘܼܕܵܬܼܵܐ ܕܥܲܬܿܝܼܩܘܼܬܹܗ ܀", ":ܒܨܲܥܪܵܐ ܪܲܒܵܐ ܚ̣ܙܵܝܗܝ ܟܲܕܼ ܩܵܐܹ̇ܡ ܒܹܝܬܼ ܓܲܝܵܣܹ̈ܐ", "ܘܐܲܟܼܪܝܼ ܣܲܓܿܝܼ ܥܲܠ ܡܘܼܟܵܟܹܗ ܕܲܕܠܵܐ ܢܵܡܘܿܣ ܀", ":ܒܚܘܼܒܹܿܗ ܬܗܲܪܘ ܗ̄ܘ̣ܵܘ ܟܝܵܢܹ̈ܐ ܚܲܪ̈ܫܹܐ ܐܵܦ ܡܲܠܵܠܹ̈ܐ", "ܕܩܲܒܸܿܠ ܕܲܢܡܘܼܬܼ ܚܠܵܦ ܚܘܼܕܵܬܼܵܐ ܕܲܟܼܝܵܢܲܝ̈ܗܘܿܢ ܀", ":ܪܸܡܙܵܐ ܟܲܣܝܵܐ ܚܲܟܸܿܡ ܐܸܢܘܿܢ ܠܡܸܬܿܕܲܡ̇ܪܘܼ", "ܒܓܲܒܼܪܵܐ ܙܩܝܼܦܵܐ ܕܲܙܩܝܼܦ ܥܲܡܹܗ ܥܵܠܡܵܐ ܘܥܵܘ̣ܠܹܗ ܀", ":ܐܘܿ ܬܸܕܼܡܘܼܪܬܵܐ ܕܚܹܝܠ ܒܵܪܘܿܝܵܐ ܕܠܵܐ ܡܸܬܼܡܲܠܲܠ", "ܕܙܲܦܹ݂ܗ ܠܥܵܠܡܵܐ ܘܠܲܪ̈ܓܼܝܼܓܼܵܬܹܗ ܒܚܲܕܼ ܒܲܪܢܵܫܵܐ ܀", ":ܬܲܗܪܵܐ ܪܲܒܵܐ ܚܙ݂ܲܝ̈ ܒܸܪ̈ܝܵܬܼܵܐ ܒܚܲܕܼ ܒܲܪܢܵܫܵܐ", "ܕܲܙܩܝܼ̈ܦܵܢ ܗ̣̄ܘܲܝ̈ ܥܲܡ ܡ̇ܝܘܿܬܼܵܐ ܕܲܒܼܪܹܫ ܩܲܝܣܵܐ ܀", ":ܒܗܵܢܵܐ ܬܲܗܪܵܐ ܬܗܲܪ ܓܲܝܵܣܵܐ ܕܡ̣ܢ ܝܲܡܝܼܢܵܐ", "ܘܐܲܚܕܹܿܗ ܓܘܼܢܚܵܐ ܥܲܠ ܣܘܼܥܪܵܢܹܗ ܕܕܲܠܵܐ ܢܵܡܘܿܣ ܀", ":ܚܲܫܵܐ ܪܲܒܵܐ ܠܒܸܫ ܣܵܪܘܿܚܵܐ ܥܲܠ ܣܘܼܪ̈ܚܵܢܵܘܗܝ", "ܕܲܚܙ̣ܵܐ ܒܪܝܼܬܼܵܐ ܕܐܲܒܼܝܼܠܵܐ ܗ̄ܘ̣ܵܬܼ ܚܲܫܝܼܫܵܐܝܼܬܼ ܀", ":ܚ̣ܙܵܐ ܠܲܟܼܝܵܢܹ̈ܐ ܕܲܟܼܡܝܼܪܝܼܢ ܗ̄ܘ̣ܵܘ ܒܥܸܕܵܢ ܚܲܫܵܐ", "ܘܚܲܫ̣ ܘܐܸܬܿܬܲܢܲܚ ܥܲܠ ܣܲܢܝܵܬܹ̈ܗ ܕܲܟܼܠܵܐ ܡܸܢܝܵܢ ܀", ":ܚܙ̣ܵܐ ܢܲܗܝܼܪܹ̈ܐ ܕܲܥܛܝܼܦܝܼܢ ܗ̄ܘ̣ܵܘ ܢܲܚ̈ܬܹܿܐ ܕܐܸܝܼܠܵܐ", "ܘܲܬܼܘܲܪ ܣܲܓܿܝܼ ܥܲܠ ܫܘܼܚܠܵܦܵܐ ܕܛܲܟܼܣܵܐ ܕܲܒܼܗܘܿܢ ܀", "ܚܙ̣ܵܐ ܕܲܡܙܲܥܙܲܥ ܙܵܘܥܵܐ ܠܐܲܪܥܵܐ ܐܲܝܟ ܕܲܠܡܸܦܲܠ:", "ܘܙܵܥ ܘܐܸܬܼܒܲܠܗܝܼ ܥܲܠ ܩܲܫܝܘܼܬܼܵܐ ܕܢܸܓܼ̈ܕܹܿܐ ܕܐܸܡܹܗ ܀", ":ܚܙ̣ܵܐ ܕܡܸܨܛܲܪܹܝܢ ܫܘܿܥܹ̈ܐ ܩ̈ܫܲܝܵܐ ܘܲܒܼܗܝܼܠ ܥܲܡܵܐ", "ܘܲܚܠܵܦ ܢܲܚܬܵܐ ܣܲܕܹܿܩ ܢܲܦܫܹܗ ܥܲܠ ܡ̇ܐ ܕܲܗܘ̤ܵܐ ܀", ":ܚܙ̣ܸܵܐ ܕܲܡܒܲܙܚܝܼܢ ܚܲܪ̈ܡܹܐ ܒܓܲܒܼܪܵܐ ܕܲܙܩܝܼܦ ܥܲܡܹܗ", "ܘܲܪܢܵܐ ܕܡ̇ܢܲܐ ܗ̄ܝܼ ܥܸܠܲܬܼ ܡ̇ܘܬܹܿܗ ܘܥܸܠܲܬܼ ܒܸܙܚܹܗ ܀", ":ܚܲܟܿܝܼܡܵܐܝܼܬܼ ܪܢ̣ܵܐ ܘܐܸܬܼܚܲܫܲܒܼ ܐܲܝܟ ܦܵܪܘܿܫܵܐ", "ܕܡܸܛܠܗܵܢܵܐ ܚܫܸܟܼܘ ܢܲܗܝܼܪܹ̈ܐ ܘܙܵܥܲܬ̤ ܐܲܪܥܵܐ ܀", ":ܠܡܵܢ ܟܲܝ ܚܸܫܟܵܐ ܘܙܵܥܵܐ ܐܲܟܚ̄ܕܼ ܡܸܬܼܪܲܢܸܐ ܗ̄ܘ̣ܵܐ", "ܘܥܲܠ ܡ̇ܢ ܬܲܪܬܹܿܝܢ ܕܥܲܣ̈ܩܵܢ ܣܲܓܿܝܼ ܒܲܚܕܼܵܐ ܫܵܥܵܐ ܀", ":ܡܲܢ ܟܲܝ ܐܲܘܝܼܥ ܟܝܵܢܹ̈ܐ ܚܲܪ̈ܫܹܐ ܡ̣ܢ ܫܸܪ̈ܫܲܝܗܘܿܢ", "ܘܗܵܐ ܡܸܬܼܒܲܠܗܝܼܢ ܐܲܝܟ ܝܵܠܹܕܿܬܵܐ ܕܚܲܣ݂ܢܵܗ̇ ܟܹܐܒܼܵܐ ܀", ":ܡܲܢ̣ܘܼ ܫܲܚܠܸܦ ܫܲܦܝܘܼܬܼ ܢܘܼܗܪܵܐ ܠܘܵܬܼ ܚܸܫܘܿܟܼܵܐ", "ܘܡܲܢ̣ܘܼ ܙܲܥܙܲܥ ܐܲܦܹ̈ܐ ܕܐܲܪܥܵܐ ܒܝܲܕܼ ܢܵܘܕܵܢܵܐ ܀", ":ܡܲܢ ܐܲܪܡܝܼ ܒܹܗ ܦܓܼܘܼ̈ܕܹܐ ܒܫܸܡܫܵܐ ܩܲܠܝܼܠ ܪܲܗܛܵܐ", "ܘܡܲܢ̣ܘܼ ܗܲܦܟܹܿܗ ܠܣܲܗܪܵܐ ܦܨܝܼܚܵܐ ܠܲܕܼܡܵܐ ܟܡܝܼܪܵܐ ܀", ":ܠܡܲܢ ܐܲܒܼܝܼܠܝܼܢ ܟܝܵܢܹ̈ܐ ܚܲܪ̈ܫܹܐ ܕܠܵܐ ܒܲܥܝܵܕܼܵܐ", "ܘܥܲܠ ܡ̇ܢ ܒܵܟܹ̇ܝܢ ܐܲܝܟ ܕܥܲܠ ܒܘܼܟܼܪܵܐ ܕܡܲܪܝܼܪ ܐܸܒܼܠܹܗ ܀", ":ܠܡܵܢܵܐ ܡܕܲܡܥܵܐ ܐܲܪܥܵܐ ܕܸܡܥܹ̈ܐ ܪܵܥܘܿܡܵܐܝܼܬܼ", "ܘܥܲܠ ܡ̇ܢ ܡܲܚ̈ܬܼܵܢ ܥܲܝܢܹ̈ܐ ܕܐܲܦܹܝ̈ܗ̇ ܕܸܡܥܹ̈ܐ ܕܢܵܘܕܵܐ ܀", ":ܠܡܵܐ ܟܲܝ ܟܹܐܢܵܐ ܗ̄ܘ̣ ܓܲܒܼܪܵܐ ܙܩܝܼܦܵܐ ܕܙܩܝܼܦ ܥܲܡܲܢ", "ܘܡܸܛܠܵܬܹܗ ܠܒܼܝܼܫܝܼܢ ܐܸܒܼܠܵܐ ܟܝܵܢܹ̈ܐ ܚܲܪ̈ܫܹܐ ܀", ":ܕܲܠܡܵܐ ܚܣܵܡܵܐ ܨܲܠܒܹ݂ܗ ܒܥܵܘ̣ܠܵܐ ܟܲܕܼ ܠܵܐ ܚܲܝܵܒܼ", "ܘܡܹܐܟܲܠܩܲܪܨܵܐ ܩ̣ܒܲܥ ܒܹܗ ܨܹܨܹ̈ܐ ܟܲܕܼ ܠܵܐ ܫܵܘܹ̇ܐ ܀", ":ܕܲܠܡܵܐ ܟܵܗܢܹ̈ܐ ܚܣܲܡ̣ܘ ܒܹܗ ܘܣܲܩ̣ܪܘܼܗܝ ܥܵܘ̇ܠܵܐܝܼܬܼ", "ܡܸܛܠ ܕܲܣܥ݂ܲܪ ܚܲܝܠܹ̈ܐ ܕܪܵܡܝܼܢ ܡ̣ܢ ܕܲܪ̈ܓܲܝܗܘܿܢ ܀", ":ܠܡܵܢܵܐ ܠܚܝܼܡܝܼܢ ܘܲܡܨܲܚܹܝܢ ܠܹܗ ܐܲܝܟ ܕܲܠܒܼܝܼܫܵܐ", "ܕܗܵܐ ܛܵܒܼ ܢܵܨܲ݁ܚ ܫܸܡ ܥܘܼܕܼܪܵܢܵܐ ܕܦܲܠܸܓܼ ܒܐܲܪܥܵܐ ܀", ":ܠܡܵܢܵܐ ܫܵܬܹ̇ܐ ܨܲܥܪܵܐ ܘܒܸܙܚܵܐ ܐܲܝܟ ܚܲܝܒܼܵܐ", "ܕܗܵܐ ܙܵܟܼܘܼܬܹܗ ܛܥܝܼܢܝܼܢ ܡܝܼ̈ܬܹܐ ܕܢܲܚܸܡ ܐܸܢܘܿܢ ܀", ":ܐܸܢ ܠܝܼ ܨܲܠܒ݂ܲܢܝ ܥܵܘ̣ܠܵܐ ܕܲܩܢܘܿܡܝ ܠܦܘܼܬܼ ܣܘܼܪ̈ܚܵܢܲܝ", "ܗܘ̤ ܕܠܵܐ ܐܲܣܟܸܿܠ ܠܡܵܢ ܡܸܬܼܚܲܝܲܒܼ ܥܵܘ̇ܠܵܐܝܼܬܼ ܀", ":ܐܸܢ ܠܝܼ ܦܲܟܼܪܘܼܢܝ ܚܵܘ̈ܒܹܿܐ ܕܚܵܒܹ̇ܬܼ ܨܝܕ ܟܹܐܢܘܼܬܼܵܐ", ":ܗܘ̤ ܕܙܲܟܵܝܵܐ ܗ̄ܘ̣ ܠܡܵܢܵܐ ܡܲܪܟܲܢ ܪܹܫܹܗ ܒܩܲܝܣܵܐ", "ܐܸܢ ܠܝܼ ܕܲܚܛܹ̇ܝܬܼ ܨܵܕܼܘܼܢܝ ܦܲܚܹ̈ܐ ܕܛܸܡ̇ܪܹܬܼ ܒܐܲܪܥܵܐ:", "ܗܘ̤ ܕܲܒܼܡܸܠܵܘ̈ܗܝ ܚ̣ܝܵܘ ܚܲܛܵܝܹ̈ܐ ܠܡܵܢܵܐ ܡ̇ܐܹ̇ܬܼ ܀", ":ܫܡܝܼܥ ܠܝܼ ܛܸܒܹ̈ܐ ܕܚܹܝܠ ܐܵܬܼ̈ܘܵܬܼܵܐ ܕܲܣܥܲܪ ܒܐܲܪܥܵܐ", "ܕܠܵܘ ܟܹܐܢܵܐܝܼܬܼ ܦܲܪ̣ܥܘܼܗܝ ܐ̄ܢܵܫܵܐ ܚܸܒܼܠܹ̈ܐ ܕܡ̇ܘܬܵܐ ܀", ":ܗܵܠܹܝܢ ܗܘ̤ ܒܹܗ ܡܸܬܼܚܲܫܲܒܼ ܗ̄ܘ̣ܵܐ ܒܲܪ ܝܲܡܝܼܢܵܐ", "ܘܐܲܝܟ ܕܲܝܵ̇ܢܵܐ ܒܚ݂ܲܪ ܣܘܼܥܪܵܢܵܐ ܕܲܚܙ̣ܵܐ ܒܩܲܝܣܵܐ ܀", ":ܠܕܼܝܼܢܵܐ ܟܹܐܢܵܐ ܥܲܠ̣ ܥܲܡ ܝܲܨܪܹܗ ܦܵܪܘܿܫܵܐܝܼܬܼ", "ܘܚܲܝܸܒܼ ܥܵܘ̣ܠܹܗ ܘܙܲܟܝܼ ܠܟܹܐܢܵܐ ܕܲܙܩܲܦ ܥܲܡܹܗ ܀", ":ܐܲܝܟ ܕܲܒܼܟܼܘܼܪܵܐ ܒܩܵܝ̣ܗܝ ܠܲܫܪܵܪܵܐ ܘܐܲܣܠܝܼ ܠܙܹܐܦܵܐ", "ܘܚܵܘܝܼ ܫܘܼܦܪܵܐ ܕܡܸܠܲܬܼ ܩܘܼܫܬܵܐ ܠܥܹܝܢ ܚܲܙܵܝܹ̈ܐ ܀", ":ܘܟܲܕܼ ܛܵܒܼ ܚܲܫܵܐ ܕܚܲܫܲܝ̈ ܦܲܓܼܪܵܐ ܙܵܩܹ̇ܬܼ ܗ̄ܘ̣ܵܐ ܠܹܗ", "ܠܵܐ ܚܵܒܼ݂ ܘܐܲܫܦܸܠ ܡ̣ܢ ܬܲܟܼܬܿܘܼܫܵܐ ܕܠܘܼܩܒܲܠ ܥܵܘ̣ܠܵܐ ܀", ":ܙܲܝܢܵܐ ܕܩܘܼܫܬܵܐ ܠܹܗ ܚܲܝܵܒܼ ܗ̄ܘ̣ܵܐ ܒܥܸܕܵܢ ܚܲܫܵܐ", "ܘܓܲܢ̄ܒܵܪܵܐܝܼܬܼ ܐܲܩܪܸܒܼ ܘܲܙܟܼܵܐ ܕܠܵܐ ܒܲܥܝܵܕܼܵܐ ܀", ":ܩܹܐܪܣܵܐ ܩܲܫܝܵܐ ܦܠܲܥ̣ ܒܹܗ ܡ̣ܢ ܫܹܠܝ ܒܪܹܫ ܓܵܓܼܘܼܠܬܵܐ", "ܘܲܚܠܝܼܨܵܐܝܼܬܼ ܝܲܗ̣̄ܒܼ ܗ̄ܘ̣ܵܐ ܢܲܦܫܹܗ ܠܘܵܬܼ ܬܲܟܼܬܿܘܼܫܵܐ ܀", ":ܐܲܝܟ ܕܲܠܡܵܘܬܵܐ ܣܵܡ̣ܗ̇ ܠܢܲܦܫܹܗ ܟܲܕܼ ܛܵܒܼ ܡܝܼܬܼ ܗ̄ܘ̣ܵܐ", "ܘܐܲܩܠܝܼ ܘܒܲܣܲܪ ܥܲܠ ܟܠ ܚܲܫ̈ܝܼܢ ܐܲܝܟ ܠܵܐ ܚܵܐܹ̇ܫ ܀", ":ܬܪܹܝܢ ܬܲܟܼܬܿܘܼܫܹ̈ܐ ܥܒ݂ܲܕܼ ܟܲܕܼ ܩܵܐܹ̇ܡ ܥܲܠ ܪܹܫ ܩܲܝܣܵܐ", "ܠܘܼܩܒܲܠ ܥܵܘ̣ܠܵܐ ܘܠܘܼܩܒܲܠ ܒܸܙܚܵܐ ܕܡ̣ܢ ܡܲܪ̈ܵܚܹܐ ܀", ":ܐܲܝܟ ܐܲܬܼܠܹܝܛܹ̈ܐ ܩܵܡ̣ ܒܲܙܩܝܼܦܵܐ ܡܓܲܝܸܣ ܐ̄ܢܵܫܵܐ", "ܘܐܸܚܲܕܼ ܕܲܪܵܐ ܥܲܡ ܣܲܢ̈ܝܵܬܹܗ ܘܒܸܙܚܵܐ ܕܥܲܡܵܐ ܀", ":ܥܵܘ̣ܠܵܐ ܘܥܲܡܵܐ ܙܩܝܼܦ ܗ̄ܘ̣ܵܐ ܠܩܘܼܒܼܠܹܗ ܐܲܝܟ ܡܲܫܪܝܼܬܼܵܐ", "ܘܗܘ̤ ܒܲܠܚܘܿܕܼܵܘܗܝ ܙܟܼܵܐ ܠܲܚܛܝܼܬܼܵܐ ܘܲܠܙܵܩܘܿܦܹ̈ܐ ܀", ":ܐܘܿ ܟܡܵܐ ܬܡܝܼܗ ܗ̄ܘ̣ܵܐ ܩܪܵܒܼܵܐ ܕܲܥܒ݂ܲܕܼ ܪܦܸܐ ܪܸܥܝܵܢܵܐ", "ܕܲܒܼܥܸܕܵܢܵܐ ܕܲܦܣܵܩ ܣܲܒܼܪܵܐ ܫܩ݂ܲܠ ܙܵܟܼܘܼܬܼܵܐ ܀", ":ܒܥܸܕܵܢ ܡ̇ܘܬܵܐ ܥܲܠ̣ ܠܲܩܪܵܒܼܵܐ ܫܠܝܼܚ ܡ̣ܢ ܙܲܝܢܵܐ", "ܘܥܲܪܛܸܠܵܐܝܼܬܼ ܙܟܼܵܐ݂ ܠܟܼܠ ܚܲܫܝܼ̈ܢ ܕܲܠܒܲܪ ܘܕܲܠܓܼܵܘ ܀", ":ܙܲܝܢܵܐ ܕܒܸܙܚܵܐ ܠܒܼܝܼܫ ܗ̄ܘ̣ܵܐ ܥܲܡܵܐ ܠܘܼܩܒܲܠ ܡ̇ܪܲܢ", "ܘܲܡܫܲܕܹܿܐ ܗ̄ܘ̣ܵܐ ܡܸܠܹ̈ܐ ܕܨܲܥܪܵܐ ܐܲܝܟ ܠܘܿܠ̈ܝܵܬܼܵܐ ܀", ":ܡ̣ܢ ܦܘܼܡ ܛܲܡ̈ܐܹܐ ܡܸܬܼܒܲܙܲܚ ܗ̄ܘ̣ܵܐ ܡܩܲܕܹܿܫ ܟܲܡ̈ܠܹܐ", "ܘܐܲܝܟ ܣܵܪܘܿܚܵܐ ܡܸܬܼܚܲܣܲܪ ܗ̄ܘ̣ܵܐ ܡ̣ܢ ܡܲܪ̈ܲܚܹܐ ܀", ":ܐܵܦ ܓܲܝܵܣܵܐ ܕܡ̣ܢ ܣܸܡܵܠܵܐ ܡܲܗܸܠ ܗ̄ܘ̣ܵܐ ܒܹܗ", "ܘܛܵܒܼ ܡ̣ܢ ܥܲܡܵܐ ܫܵܕܹ̇ܐ ܗ̄ܘ̣ܵܐ ܒܹܗ ܓܹܐܕ̈ܐ ܕܨܲܥܪܵܐ ܀", ":ܡܲܪܵܚܵܐܝܼܬܼ ܣܥ݂ܲܪ ܡܲܪܵܚܵܐ ܒܓܼܘܼܡܕܵܐ ܣܲܟܼܠܵܐ", "ܘܲܚܠܵܦ ܣܲܝܦܵܐ ܫܡ݂ܲܛ ܠܸܫܵܢܹܗ ܠܡܹܐܫܲܕܼ ܨܲܥܪܵܐ ܀", ":ܐܸܢ ܐܲܢ̄ܬܿܘܼ ܠܡ ܡܫܝܼܚܵܐ ܕܐܵܬܹܿܐ ܐܸܡ݂ܲܪ ܥܲܛܠܵܐ", "ܦܲܨܵܐ ܢܲܦܫܵܟ ܘܦܲܨܵܐ ܐܵܦ ܠܲܢ ܡ̣ܢ ܫܘܼܢܵܩܵܐ ܀", ":ܐܸܢܗܘ̤ ܕܡܲܠܟܵܐ ܐܲܢ̄ܬܿ ܘܕܝܼܠܵܟ ܐܝܼܬܼܵܘܗܝ ܕܵܘܝܼܕܼ", "ܦܩܘܿܕܼ ܡܸܙܕܲܝܢܝܼܢ ܚܲܝ̈ܠܵܘܵܬܼܵܟ ܥܲܠ ܨܵܠܘܼܒܲܝ̈ܟ ܀", ":ܐܸܢܗܘ̤ ܕܲܒܼܪܵܐ ܐܢ̄ܬܿ ܘܒܲܪ ܐܲܠܵܗܵܐ ܐܢ̄ܬܿ ܐܲܝܟ ܕܐܸܡܲ݁ܪ ܐܲܢ̄ܬܿ", "ܚܘܿܬܼ ܡ̣ܢ ܙܩܝܼܦܵܐ ܘܗܵܐ ܡܸܫܬܲܪܲܪ ܫܡܵܐ ܕܲܒܼܪܘܼܬܼܵܟ ܀", ":ܐܸܢ ܫܲܪܝܼܪܝܼܢ ܚܲܝܠܹ̈ܐ ܕܲܣܥ݂ܲܪܬܿ ܨܹܝܕ ܐ̄ܢܵܫܘܼܬܼܵܐ", "ܚܵܘܵܐ ܚܲܝܠܵܟ ܒܢܝܼܫܵܐ ܕܢܲܦܫܵܟ ܘܡܸܬܼܗܲܝܡܲܢ ܐܢ̄ܬܿ ܀", ":ܐܸܢ ܙܲܟܵܝܵܐ ܐܢ̄ܬܿ ܘܐܝܼܩܹܐ ܨܲܠܒܼ݂ܘܼܟ ܐ̄ܢܵܫܵܐ ܒܩܲܝܣܵܐ", "ܩܪܝܼ ܠܐܲܠܵܗܵܐ ܘܢܸܬܼܒܲܥ ܨܲܥܪܵܐ ܕܛܵܠܘܿܡܘܼܬܼܵܟ ܀", ":ܐܘܿ ܟܡܵܐ ܢܒ݂ܲܚ ܗ̄ܘ̣ܵܐ ܟܲܠܒܵܐ ܦܲܩܪܵܐ ܒܗܵܘ̇ ܒܲܣܝܼܡܵܐ", "ܘܠܵܐ ܐܸܬܼܟܲܚܲܕܼ ܙܲܠܝܼܠ ܢܲܦܫܵܐ ܡ̣ܢ ܩܲܕܿܝܼܫܵܐ ܀", ":ܐܘܿ ܟܡܵܐ ܓܲܕܸܿܦ ܦܘܼܡ ܡܲܪܵܚܵܐ ܥܲܠ ܡܲܟܿܝܼܟܼܵܐ", "ܘܠܵܐ ܒܗܸܬܼ ܚܲܪܡ̇ܐ ܠܵܐ ܡ̣ܢ ܥܵܘ̣ܠܵܐ ܘܠܵܐ ܡ̣ܢ ܚܲܫܹܗ ܀", ":ܐܘܿ ܟܡܵܐ ܣܲܝܒܲܪ ܪܸܡܙܵܐ ܟܲܣܝܵܐ ܠܡܲܪܵܚܘܼܬܹܗ", "ܘܠܵܐ ܐܲܣܸܦ ܒܹܗ ܢܘܼܪܵܐ ܕܪܘܼܓܼܙܵܐ ܥܲܙܝܼܙܵܐܝܼܬܼ ܀", ":ܒܩܵܠ ܨܘܿܚ̈ܝܵܬܹܗ ܛܲܢ ܘܐܸܬܼܥܲܙܲܙ ܒܲܪ ܝܲܡܝܼܢܵܐ", "ܘܲܛܥ̣ܵܐ ܚܲܫܵܘ̈ܗܝ ܘܫܲܪܝܼ ܡܲܩܪܸܒܼ ܠܘܼܩܒܲܠ ܨܲܥܪܹܗ ܀", ":ܩܪܵܒܼܵܐ ܟܹܐܢܵܐ ܥܒ݂ܲܕܼ ܙܲܕܿܝܼܩܵܐ ܥܲܡ ܥܵܘ̇ܠܵܐ", "ܘܚܲܟܿܝܼܡܵܐܝܼܬܼ ܫܪ̣ܵܐ ܒܹܗ ܓܹܐܪܹ̈ܐ ܕܲܬܼܘܵܬܼ ܢܲܦܫܵܐ ܀", ":ܫܸܡ ܐܲܠܵܗܵܐ ܬܢ݂ܵܐ ܚܲܟܿܝܼܡܵܐ ܠܲܕܼܠܵܐ ܐܲܠܵܗ", "ܕܠܵܐ ܕܵܚܹ̇ܠ ܐܲܢ̄ܬܿ ܡ̣ܢ ܐܲܠܵܗܵܐ ܕܟܹܐܝܢ ܒܘܼܚܪܵܢܹܗ ܀", ":ܐܲܝܟ ܕܲܒܼܝܼܢܵܐ ܐܸܡ݂ܲܪ ܥܲܡܹܗ ܕܚܲܝܵܒܼ ܡ̇ܘܬܵܐ", "ܕܥܲܠ ܡ̇ܢ ܐܵܫ̇ܕܲܬܿ ܥܵܘ̣ܠܵܐ ܕܦܘܼܡ̇ܟ ܥܲܠ ܙܲܟܝܵܐ ܀", ":ܠܡܵܢ ܡܲܗܸܠ ܐܲܢ̄ܬܿ ܡܲܪܵܚܵܐܝܼܬܼ ܒܲܕܼܠܵܐ ܡܘܼܡ̇ܐ", "ܘܡܲܣܓܹܿܝܬܿ ܢܸܓܼ̈ܕܹܿܐ ܕܲܓܼܙܵܪ ܕܝܼܢܵܐ ܥܲܠ ܣܲܟܼܠܘܼܬܼܵܟ ܀", ":ܠܵܐ ܝܵ̇ܕܲܥ ܐܲܢ̄ܬܿ ܕܥܵܘ̣ܠܵܐ ܕܢܲܦܫܲܢ ܬܠ̣ܵܢ ܒܲܙܩܝܼܦܵܐ", "ܘܡܲܪܲܚܘܼܬܲܢ ܥܒ݂ܲܕܼܬܿܢ ܕܲܢܡܘܼܬܼ ܕܠܵܐ ܚܵܘܣܵܢܵܐ ܀", ":ܠܲܢ ܟܹܐܢܵܐܝܼܬܼ ܬܲܒܼܥ݂ܲܢ ܕܝܼܢܵܐ ܪܸܡܙܵܐ ܟܲܣܝܵܐ", "ܘܐܲܝܟ ܣܘܼܥܪ̈ܵܢܲܝܢ ܦܲܪ̣ܥܲܢ ܐܲܓܼܪܵܐ ܡ̇ܘܬܵܐ ܨܥܝܼܪܵܐ ܀", ":ܗܵܢ ܙܲܟܵܝܵܐ ܗ̄ܘ̣ ܘܩܲܕܲܝܼܫ ܘܲܕܼܟܸܐ ܡ̣ܢ ܟܘܼ̈ܬܼܡ̇ܬܼܵܐ", "ܘܲܕܼܠܵܐ ܣܲܟܼܠܘܼ ܨܲܠܒܹܗ ܥܲܡܵܐ ܥܘܝܼܪ ܒܲܚܣܵܡܵܐ ܀", ":ܠܡܵܢܵܐ ܒܵܥܹ̇ܝܬܿ ܕܬܸܗܘܸܐ ܚܲܒܼܪܵܐ ܒܲܕܼܡ̇ܐ ܛܠܝܼܡܵܐ", "ܘܬܸܚܒܿܘܿܫ ܢܲܦܫܵܟ ܒܲܓܼܙܵܪ ܕܝܼܢܵܐ ܕܥܲܡ ܩܵܛܘܿܠܹ̈ܐ ܀", ":ܠܵܐ ܣܵܦܹ̇ܩ ܠܵܟ ܕܡ̇ܐ ܩܲܕܼܡ̇ܝܵܐ ܕܐܸܫܲܕܲܬܿ ܡܲܓܼܵܢ", "ܐܸܠܵܐ ܕܬܼܵܘܣܸܦ ܥܵܘ̣ܠܵܐ ܥܦܝܼܦܵܐ ܥܲܠ ܩܲܕܼܡܵܝܵܐ ܀", ":ܠܵܐ ܟܲܕܿܘܼ ܠܵܟ ܡ̇ܘܬܵܐ ܕܙܲܒܼܢܵܐ ܕܲܚܠܵܦ ܥܵܘ̣ܠܵܟ", "ܐܸܠܵܐ ܕܲܬܼܡܘܼܬܼ ܡ̇ܘܬܵܐ ܟܲܣܝܵܐ ܕܠܵܐ ܫܘܼܠܵܡܵܐ ܀", ":ܐܘܿ ܡܲܠܦܵܢܵܐ ܚܲܕܼܬܼܵܐ ܕܐܲܟܼܪܸܙ ܫܪܵܪܵܐ ܒܐܲܪܥܵܐ", "ܘܦܲܪܣܝܼ ܘܐܲܟܸܿܣ ܥܵܘ̣ܠܵܐ ܛܪܘܼܢܵܐ ܒܡܸܠܲܬܼ ܦܘܼܡܗ ܀", ":ܐܘܿ ܥܵܘ̇ܠܵܐ ܕܦܲܪܣܝܼ ܥܵܘ̣ܠܵܐ ܕܐܸܬܼܥܲܝܲܕܼ ܒܹܗ", "ܘܐܲܟܼܪܸܙ ܩܘܼܫܬܵܐ ܕܠܵܐ ܝܵ̇ܕܲܥ ܗ̄ܘ̣ܵܐ ܕܢܸܬܼܗܲܓܸܿܐ ܒܹܗ ܀", ":ܐܲܟܸܿܣ ܠܚܲܒܼܪܹܗ ܕܠܵܘ ܟܹܐܢܵܐܝܼܬܼ ܨܲܚܝܼ ܠܟܹܐܢܵܐ", "ܘܲܦܢ̣ܵܐ ܕܲܢܦܝܼܣ ܥܲܠ ܣܘܼܪ̈ܚܵܢܵܘܗܝ ܪܵܥܘܿܪܡ̇ܐܝܼܬܼ ܀", ":ܥܘܼܗܕܵܢ ܥܵܘ̣ܠܹܗ ܣܠܸ̣ܩ ܥܲܠ ܠܸܒܹܿܗ ܒܥܸܕܵܢ ܚܲܫܵܐ", "ܘܫܲܪܝܼ ܕܵܐܹ̇ܢ ܗܘ̤ ܥܲܡ ܢܲܦܫܹܗ ܒܐܲܝܠܹܝܢ ܕܲܚܛ̣ܵܐ ܀", ":ܐܲܝܟ ܕܡ̣ܢ ܫܸܢܬܼܵܐ ܢܵܕܼ݂ ܡ̣ܢ ܚܵܘ̈ܒܵܘܗܝ ܕܲܡܟܵܐ ܕܥܵܘ̣ܠܵܐ", "ܘܲܚ̣ܙܵܐ ܕܲܫܠܝܼܚ ܡ̣ܢ ܛܵܒܼܵܬܼ̈ܐ ܐܲܝܟ ܕܡ̣ܢ ܢܵܚ̈ܬܹܿܐ ܀", ":ܚ̣ܙܵܐ ܕܲܡܦܲܪܣܲܝ ܦܲܓܼܪܹܗ ܘܢܲܦܫܹܗ ܥܲܪܛܸܠܵܐܝܼܬܼ", "ܘܚܲܫ̣ ܘܐܸܬܿܬܲܢܲܚ ܡܲܪܝܼܪܵܐܝܼܬܼ ܥܲܠ ܣܘܼܪ̈ܚܵܢܵܘܗܝ ܀", ":ܒܚܲܫܵܐ ܪܲܒܵܐ ܢܲܓܸܿܕܼ ܗܘ̤ ܠܹܗ ܚܲܫܝܼܫܵܐܝܼܬܼ", "ܘܲܒܼܚܸܢ̈ܓܼܵܬܼܵܐ ܪ̈ܵܥܘܿܡ̇ܬܼܵܐ ܒ̣ܟܼܵܐ ܥܲܠ ܗܵܘ̣ܠܹܗ ܀", ":ܒܹܝܬܼ ܡܲܪܩܘܼܕܿܬܵܐ ܥܒ݂ܲܕܼ ܒܲܙܩܝܼܦܵܐ ܗܘ̤ ܒܲܠܚܘܿܕܼܵܘܗܝ", "ܘܐܲܠܵܝܵ̈ܬܼܐ ܗܘ̤ܵܘ ܠܹܗ ܙܵܘܥܹ̈ܐ ܘܪܲܟܸܿܒܼ ܩܵܠܹ̈ܐ ܀", ":ܐܲܝܟ ܕܲܠܡܝܼܬܼܵܐ ܒܲܟܿܝܼ ܢܲܦܫܹܗ ܥܲܠ ܪܹܫ ܩܲܝܣܵܐ", "ܘܥܲܦܝܼ ܘܲܩ̣ܒܲܪ ܗܘ̤ ܠܲܩܢܘܿܡܹܗ ܒܲܬܼܘܵܬܼ ܢܲܦܫܵܐ ܀", ":ܐܸܒܼܠܵܐ ܥܦܝܼܦܵܐ ܥܒ݂ܲܕܼ ܥܲܠ ܢܲܦܫܹܗ ܘܥܲܠ ܫܘܼܢܵܩܹܗ", "ܕܲܚ̣ܙܵܐ ܕܡ̇ܐܹܬܼ ܘܬܼܘܼܒܼ ܡܸܬܼܢܲܚܲܡ ܠܲܥܲܙܵܪ ܕܝܼܢܵܐ ܀", ":ܬܪܹܝܢ ܚܘܼܫܵܒܹ̈ܐ ܕܲܬܼܪܹܝܢ ܡ̇ܘ̈ܬܹܿܐ ܪܢܵܐ ܟܹܐܢܵܐܝܼܬܼ", "ܘܐܲܚܕܹܿܗ ܓܘܼܢܚܵܐ ܕܦܲܟܼ݂ܪܘܼܗܝ ܚܵܘ̈ܒܵܘܗܝ ܒܲܬܼܪܹܝܢ ܕܝܼܢܹ̈ܐ ܀", "ܕܝܼܢܵܐ ܕܲܠܗܲܠ ܡܣܲܪܸܕܼ ܗ̄ܘ̣ܵܐ ܠܹܗ ܛ̇ܒܼ ܡ̣ܢ ܕܲܬܼܢܵܢ:", "ܘܐܲܝܟ ܠܵܐ ܡܸܕܸܿܡ ܚܲܫ̣ܒܹܿܗ ܠܡܵܘܬܵܐ ܕܲܒܼܪܹܫ ܩܲܝܣܵܐ ܀", ":ܠܗܵܘ̇ ܫܘܼܢܵܩܵܐ ܕܠܵܐ ܫܘܼܠܵܡܵܐ ܡܸܬܼܥܲܗܲܕܼ ܗ̄ܘ̣ܵܐ", "ܘܐܲܝܟ ܕܲܒܼܥܲܝܢܹ̈ܐ ܚܵܙܹ̇ܐ ܗ̄ܘ̣ܵܐ ܒܹܗ ܒܗܵܘܢܵܐ ܟܲܣܝܵܐ ܀", ":ܠܗܵܘ̇ ܬܘܼܩܢܵܐ ܕܡܲܠܟܿܘܼܬܼ ܪܵܘܡ̇ܐ ܚ̣ܙܵܐ ܟܲܣܝܵܐܝܼܬܼ", "ܘܪܲܓܼ ܘܐܸܬܼܚܲܫܲܒܼ ܕܕܲܡ ܢܲܫܘܘܿܢܵܝܗܝ ܪ̈ܲܚܣܸܐ ܠܡܸܥܲܠ ܀", ":ܒܛܘܼܒܹ̈ܐ ܡܠܝܼܟܹ̈ܐ ܐܲܕܼܝܼܩ ܗܵܘܢܹܗ ܩܲܛܝܼܢܵܐܝܼܬܼ", "ܘܲܩ̣ܢܵܐ ܚܘܼܨܦܵܐ ܐܲܝܟ ܡܸܣܟܹܿܢܵܐ ܥܲܠ ܣܘܼܢܩܵܢܹܗ ܀", ":ܚܘܼܨܦܵܐ ܪܲܒܵܐ ܩ̣ܢܵܐ ܚܘܼܨܦܵܢܵܐ ܐܲܝܟ ܕܲܒܼܩܲܕܼܡ̇ܐ", "ܒܗܵܘ̇ ܐܸܣܟܹܿܡܵܐ ܕܲܡܓܲܝܸܣ ܗ̄ܘ̣ܵܐ ܚܘܼܨܦܵܢܵܐܝܼܬܼ ܀", ":ܠܵܐ ܟܘܼܚܵܕܼܵܐ ܕܓܲܢܵܒܼܘܼܬܼܵܐ ܦܪ̣ܵܣ ܥܲܠ ܐܲܦܵܘ̈ܗܝ", "ܘܲܡ̣ܚܵܐ ܟܪܘܿܡ̇ܐ ܘܫܲܪܝܼ ܕܢܸܦܠܘܿܫ ܒܹܝܬܼ ܡܲܠܟܿܘܼܬܼܵܐ ܀", ":ܒܗܵܕܹܐ ܬܸܢܘܲܝ ܐܲܚܨܸܦ ܘܲܫܐܸ݂ܠ ܡ̣ܢ ܦܵܪܘܿܩܲܢ", "ܕܐܸܢܗܘ̤ ܕܡܲܨܝܵܐ ܢܸܒܿܘܿܙ ܓܲܙܵܐ ܪܘܼܚܵܢܝܵܐ ܀", ":ܥܝܵܕܼܵܐ ܩܲܕܼܡ̇ܐ ܢܲܬܼܦܹܗ ܝܲܥܢܵܐ ܠܡܸܬܼܝܲܥܵܢܘܼ", "ܘܕܲܫ ܟܠ ܩܵܠ̈ܝܼܢ ܘܥܲܠ̣ ܕܲܢܚܲܠܸܨ ܐܲܝܟ ܢܵܡܘܿܣܹܗ ܀", ":ܐܸܬܿܕܲܟܼܪܲܝܢܝ ܡ̇ܪܝ ܫܲܪܝ ܕܢܹܐܡܲܪ ܠܡܵܪܹܐ ܓܼܙܵܐ", "ܒܗܵܝ̇ ܡܲܠܟܿܘܼܬܼܵܐ ܕܟܲܣܝܵܐ ܒܪܵܘܡ̇ܐ ܡ̣ܢ ܚܲܙܵܝܹ̈ܐ ܀", ":ܚܘܼܢ ܠܲܣܢܝܼܩܘܼܬܼܝ ܚܲܕܼ ܫܵܡܘܿܢܵܐ ܪܘܼܚܵܢܝܵܐ", "ܘܐܸܚܸܐ ܒܛܲܝܒܿܘܼ ܒܢܸܬܼܪܵܐ ܙܥܘܿܪܵܐ ܕܡ̣ܢ ܡ̇ܘܗܲܒܼܬܼܵܟ ܀", ":ܫܒܼܘܿܩ ܣܘܼܪ̈ܚܵܢܲܝ ܘܲܥܛܝܼ ܚܵܘ̈ܒܲܝ ܘܕܿܟܵܐ ܡܘܼܡܲܝ̈", "ܘܲܥܛܝܼ ܒܪ̈ܲܚܡܲܝܟ ܫܛܵܪܵܐ ܕܚܵܒܹ̇ܬܼ ܨܹܝܕ ܟܐܢܘܼܬܼܵܟ ܀", ":ܦܪܘܿܩ ܠܐܲܒܿܝܼܕܼܘܼܬܼܝ ܘܚܘܼܢ ܠܲܣܢܝܼܩܘܼܬܼܝ ܘܢܲܚܸܡ ܡܝܼܬܼܘܼܬܼܝ", "ܘܨܘܼܪ ܒܝܼ ܛܘܼܦܣܵܐ ܕܒܼܘܼܛܵܠ ܡ̇ܘܬܵܐ ܘܕܲܫܪܵܝ ܥܵܘ̣ܠܵܐ ܀", ":ܕܪܘܿܫ ܒܝܼ ܐܘܼܪܚܵܐ ܕܲܬܝܵܒܼܘܼܬܼܵܐ ܠܕܼܵܪܹ̈ܐ ܕܐܵܬܹ̇ܝܢ", "ܕܢܸܪܕܿܘܿܢ ܒܵܬܲܪܝ ܒܲܬܼܘܵܬܼ ܢܲܦܫܹܐ ܠܘܵܬܼ ܫܘܼܒܼܩܵܢܵܐ ܀", ":ܢܸܕܢܲܚ ܢܘܼܗܪܵܐ ܕܗܲܝܡܵܢܘܼܬܼܵܟ ܒܓܼܵܘ ܚܸܫܘܿܟܼܘܼܬܼܝ", "ܘܢܸܪܕܿܘܿܦ ܡ̣ܢ ܢܲܦܫܝ ܚܸܫܟܵܐ ܕܥܵܘ̣ܠܵܐ ܕܲܡܕܲܚܲܪ ܒܝܼ ܀", ":ܐܲܦܢܵܢܝ ܨܹܐܕܲܝܟ ܡ̣ܢ ܫܲܒܵܝܵܐ ܕܲܫܒܼ݂ܵܢܝ ܡܸܢܵܟ", "ܘܚܲܪܲܪ ܥܲܒܼܕܿܘܼܬܼܝ ܕܐܸܦܠܘܿܚ ܥܲܡܵܟ ܘܐܸܗܘܸܐ ܕܝܼܠܵܟ ܀", ":ܕܝܼܠܵܟ ܐܝܼܬܲܝ ܘܡܸܫܒܵܐ ܫܒܸܐ ܐ̄ܢܵܐ ܡ̣ܢ ܡ̇ܪܘܼܬܼܵܟ", "ܦܪܘܿܩ ܒܲܪ ܒܲܝܬܵܟ ܘܢܸܕܲܥ ܟܠܢܵܫ ܚܹܝܠ ܡܵܪܘܼܬܼܵܟ ܀", ":ܟܲܕܿܘܼ ܦܸܠ̇ܚܹܬܼ ܒܹܝܬܼ ܢܘܼܟܼܪ̈ܵܝܹܐ ܥܕܲܡ̇ܐ ܠܗܵܫܵܐ", "ܘܲܓܼܡܲܪܘ ܝܵܘ̈ܡܲܝ ܒܦܘܼܠܚܵܢ ܛܘܼܥܝܲܝ ܕܠܵܐ ܝܘܼܬܼܪܵܢܵܐ ܀", ":ܫܠܸܡ ܠܹܗ ܝܵܘܡ̇ܐ ܘܲܥܪܲܒܼ ܫܸܡܫܵܐ ܕܫܲܒܲܬܼ ܚܲܝܲܝ̈", "ܘܐܸܢ ܥܘܼܕܼܪܵܢܸܵܟ ܠܵܐ ܡܲܕܼܪܸܟ ܠܝܼ ܗܘܹ̇ܝܬܼ ܠܵܐ ܡܸܕܹܿܡ ܀", ":ܠܵܐ ܡܵܪܝ ܐܹܒܲܕܼ ܡ̣ܢ ܥܸܢܝܵܢܵܐ ܕܥܲܦܪܹܗ ܕܐܵܕܼܵܡ", "ܘܠܵܐ ܐܸܬܼܢܲܟܼܪܸܐ ܠܫܵܘܬܵܦܘܼܬܼܵܐ ܕܚܵܝܑܬܼ ܡܝܼܬܹ̈ܐ ܀", ":ܪܘܿܣ ܥܲܠ ܡܝܼܬܼܘܼܬܼܝ ܛܲܠܵܐ ܕܪ̈ܲܚܡܹܐ ܕܲܟܼܣܸܐ ܒܡܸܠܲܝ̈ܟ", "ܕܕܲܡ ܐܸܬܼܪܲܓܸܿܐ ܒܝܘܿܡ ܢܘܼܚܵܡܵܐ ܘܐܸܦܪܘܿܥ ܫܘܼܒܼܚܵܐ ܀", ":ܐܲܫܘܵܢܝ ܕܐܸܪܕܲܐ ܥܲܡ ܕܲܠܝܼܠܹ̈ܐ ܒܐܘܼܪܚܵܐ ܕܟܹܐܢܹ̈ܐ", "ܘܐܸܥܘܿܠ ܘܐܸܚܕܹܿܐ ܒܗܵܘ̇ ܒܘܼܣܵܡܵܐ ܕܠܵܐ ܡܸܬܼܚܲܒܲܠ ܀", ":ܡܲܢ̣ܘܼ ܓܠ̣ܵܐ ܠܵܟ ܡܝܼܬܼ ܒܲܚܛܵܗܵܘ̈ܗܝ ܕܗܵܠܹܝܢ ܬܸܕܲܥ", "ܘܡܲܢ ܒܲܕܸܿܩ ܠܵܟ ܕܓܲܒܼܪܵܐ ܙܩܝܼܦܵܐ ܡܲܠܟܵܐ ܗ̄ܘ̣ ܕܥܲܠ ܟܠ ܀", ":ܡܲܢ̣ܘܼ ܚܵܘܝܵܟ ܕܐܝܼܬܼ ܫܘܼܠܛܵܢܵܐ ܠܐ̄ܢܵܫܵܐ ܒܪܵܘܡ̇ܐ", "ܘܐܲܝܟܲܢ ܡܸܫܟܲܚ ܠܡܸܫܬܲܠܵܛܘܼ ܥܲܠ ܕܲܥܬܼܝܼ̈ܕܼܵܢ ܀", ":ܡܲܢ̣ܘܼ ܐܲܠܦܵܟ ܕܲܡܨܼܐ ܡܚܲܪܲܪ ܥܵܘ̣ܠܵܐ ܕܐ̄ܢܵܫܵܐ", "ܘܡ̣ܢ ܐܲܝܟܵܐ ܠܹܗ ܕܢܸܬܸܿܠ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܀", ":ܐܵܪܵܐ ܓܼܒܼܪܵܐ ܐܸܡܲܬܼܝ ܢܲܚܸܡ ܐ̄ܢܵܫܵܐ ܠܐ̄ܢܵܫܵܐ", "ܘܐܸܡܲܬܼܝ ܦܲܠܸܓܼܘ ܐܲܪ̈ܥܵܢܵܝܹܐ ܡܲܠܟܿܘܼܬܼ ܪܵܘܡ̇ܐ ܀", ":ܘܢܸܗܘܸܐ ܕܲܢܚܸܡ ܐ̄ܢܵܫܵܐ ܠܐ̄ܢܵܫܵܐ ܗܵܝ̇ ܕܲܟܼܬܼܝܼܒܼܵܐ", "ܕܡܲܠܟܿܘܼܬܼ ܪܵܘܡ̇ܐ ܦܲܠܸܓܼܘ ܐ̄ܢܵܫܵܐ ܠܵܐ ܫܡܝܼܥܵܐ ܠܲܢ ܀", ":ܡܲܢ ܐܲܛܥܝܼ ܒܵܟ ܛܵܥܹ̇ܐ ܒܬܼܵܘܫܵܐ ܕܲܪ̈ܓܼܝܼܓܼܵܬܼܵܐ", "ܕܓܼܒܼܪܵܐ ܨܠܝܼܒܼܵܐ ܝܵܗܹ̇ܒܼ ܚܲܝܹ̈ܐ ܘܫܵܒܹ̇ܩ ܥܵܘ̣ܠܵܐ ܗ̄ܘ̣ ܀", ":ܚܙܝܼ ܒܲܪ ܛܘܼܥܝܲܝ ܕܲܠܡܵܐ ܒܛܘܼܥܝܲܝ ܛܥ̣ܵܐ ܪܸܥܝܵܢܵܟ", "ܥܲܩܸܒܼ ܫܲܦܝܼܪ ܘܟܸܢ ܫܵܐܹ̇ܠ ܐܲܢ̄ܬܿ ܕܪ̈ܡ̇ܢ ܡܸܢܵܟ ܀", ":ܕܲܠܡܵܐ ܒܝܘܼܩܪܵܐ ܕܚܲܫܲܝ̈ ܦܲܓܼܪܵܟ ܛܥ݂ܲܝܬܿ ܘܐܸܬܕܵܘܲܕܿܬܿ", "ܘܐܲܝܟ ܕܲܒܼܚܸܠܡܵܐ ܦܗ̣ܵܐ ܪܸܥܝܵܢܵܟ ܒܲܕܼܠܵܐ ܓܲܠ̈ܝܵܢ ܀", ":ܠܵܐ ܗ̄ܘ̣ܵܐ ܡܸܛܥܵܐ ܛܥ̣ܵܐ ܓܲܝܵܣܵܐ ܒܝܲܕܼ ܒܵܥܘܼܬܹܗ", "ܡܪܲܟܸܿܒܼ ܡܸܠܹ̈ܐ ܛܥ̣ܵܐ ܘܐܲܗܸܠ ܒܹܗ ܠܦܘܼܬܼ ܣܘܼܥܪ̈ܵܢܵܘܗܝ ܀", ":ܪܲܒܿܘܼܬܼ ܥܵܘ̣ܠܹܗ ܘܲܫܟܼܝܼܪ̈ܵܬܹܗ ܥܗ݂ܲܕܼ ܐܵܡܘܿܪܵܐ", "ܘܲܨܒܼ݂ܵܐ ܕܢܲܗܸܠ ܕܡ̣ܢ ܐܲܝܟܵܐ ܠܹܗ ܠܛܵܥ̇ܝܵܐ ܫܪܵܪܵܐ ܀", ":ܡܲܢ ܟܲܝ ܐܲܠܦܹܗ ܠܲܣܟܲܠ ܟܠܹܗ ܠܡܸܕܲܥ ܩܘܼܫܬܵܐ", "ܘܡܲܢ̣ܘܼ ܕܪܲܫ ܠܹܗ ܐܘܼܪܚܵܐ ܠܡܸܪܕܵܐ ܠܐܲܦܲܝ̈ ܪܵܘܡ̇ܐ ܀", ":ܡܲܢ ܐܲܨܲܚ ܠܹܗ ܣܸܦܪܵܐ ܚܲܕܼܬܼܵܐ ܠܬܲܠܡܝܼܕܼ ܙܹܐܦܵܐ", "ܘܡܲܢ̣ܘܼ ܗܘ̤ܵܐ ܠܹܗ ܪܲܒܵܐ ܒܗܸܪܓܵܐ ܕܲܥܬܼܝܼ̈ܕܼܵܬܼܵܐ ܀", ":ܡܲܢ ܦܲܫܸܩ ܠܹܗ ܚܹܝܠ ܒܘܼܕܵܩܵܐ ܕܣܬܼܝܼܪ݁ܵܬܼܵܐ", "ܘܡܲܢ ܐܸܡ݂ܲܪ ܠܹܗ ܕܐܝܼܬܼ ܡܲܠܟܿܘܼܬܼܵܐ ܕܠܵܐ ܡܸܫܬܲܪܝܵܐ ܀", ":ܡܲܢ̣ܘܼ ܗܘ̤ܵܐ ܠܹܗ ܡ̇ܠܹܟ ܡܸܠܟܵܐ ܠܛܵܥܹ̇ܐ ܒܛܘܼܥܝܲܝ", "ܕܲܒܼܥܸܕܵܢܵܐ ܕܲܪܗܝܼܒܼܘܼܬܼܵܐ ܢܗܵܘܸܢ ܢܲܦܫܹܗ ܀", ":ܒܐܲܝܠܹܝܢ ܥܲܝܢܹ̈ܐ ܚܙ̣ܵܐ ܚܲܙܵܝܵܐ ܕܲܣܬܼܝܼܪ̈ܵܬܼܵܐ", "ܠܗܵܘ̇ ܬܘܼܩܵܢܵܐ ܕܠܵܐ ܚܵܪܲܬ̤ ܒܹܗ ܥܲܝܢܵܐ ܕܒܸܣܪܵܐ ܀", ":ܒܐܲܝܠܹܝܢ ܐܸܕܼܢܹ̈ܐ ܫܡ݂ܲܥ ܝܲܩܝܼܪܵܐ ܨܵܐܹ̇ܬܼ ܥܵܘ̣ܠܵܐ", "ܗܵܝ̇ ܒܲܪ̄ܬܼ ܩܵܠܵܐ ܕܠܵܐ ܡܸܫܬܲܡܥܵܐ ܒܪܸ̈ܓܼܫܲܝ ܦܲܚܼܪܵܐ ܀", ":ܒܐܲܝܢܵܐ ܦܘܼܡ̇ܐ ܡܲܠܸܠ ܦܹܐܩܵܐ ܠܥܸܓܼ ܡ̣ܢ ܩܘܼܫܬܵܐ", "ܗܵܘ̇ ܗܘܼܠܵܠܵܐ ܕܠܵܐ ܡܸܬܼܡܲܠܲܠ ܒܠܸܫܵܢ ܒܸܣܪܵܐ ܀", ":ܒܐܲܝܢܵܐ ܚܸܟܵܐ ܛܥܸܡ ܦܲܟܿܝܼܗܵܐ ܚܲܠܝܘܼܬܼ ܚܲܝܹ̈ܐ", "ܘܐܲܝܟܲܢ ܘܲܟܼܡܵܐ ܣܦ݂ܲܩ ܕܲܢܩܲܒܸܿܠ ܐܘܼܟܼܠܵܐ ܕܪܘܼܚܵܐ ܀", ":ܘܢܸܗܘܸܐ ܕܲܪܢ̣ܵܐ ܕܐܝܼܬܼ ܡܲܠܟܿܘܼܬܼܵܐ ܕܟܲܣܝܵܐ ܒܪܵܘܡ̇ܐ", "ܓܲܒܼܪܵܐ ܙܩܝܼܦܵܐ ܡ̇ܢܵܐ ܫܲܠܝܼܛ ܥܲܠ ܒܘܼܣܵܡܵܗ̇ ܀", ":ܘܢܸܗܘܸܐ ܕܐܲܣܒܲܪ ܕܚܵܢ̇ܝܼܢ ܪ̈ܲܚܡܹܐ ܠܲܕܼܚܲܛܵܝܝܼܢ", "ܐ̄ܢܵܫܵܐ ܠܐ̄ܢܵܫܵܐ ܡ̇ܢܵܐ ܣܵܦܹ̇ܩ ܠܲܡܥܲܕܵܪܘܼ ܀", ":ܘܢܸܗܘܸܐ ܕܗܲܝܡܸܢ ܕܲܡܨܸܐ ܠܡܸܣܥܲܪ ܗܵܠܹܝܢ ܕܲܪܢ̣ܵܐ", "ܡܲܢ ܐܲܪܡܝܼ ܒܹܗ ܪܸܢܝܵܐ ܕܗܵܠܹܝܢ ܕܠܵܐ ܚܲܙ̈ܝܵܢ ܠܹܗ ܀", ":ܠܵܘ ܚܘܼܫܵܒܹ̈ܐ ܒܸܣܪ̈ܵܢܵܝܹܐ ܪܢ̣ܵܐ ܒܸܣܪܵܢܵܐ", "ܘܠܵܘ ܕܝܼܠܹܗ ܗ̄ܘ̣ܵܬܼ ܠܡܸܫܐܲܠ ܕܲܠܥܸܠ ܚܘܼܒܵܢܵܐܝܼܬܼ ܀", ":ܪܸܡܙܵܐ ܟܲܣܝܵܐ ܢܲܓܼܕܹܿܗ ܒܟܸܣܝܵܐ ܠܡܸܚܙܵܐ ܕܟܲܣ̈ܝܵܢ", "ܘܗܘ̤ ܐܲܪܝܼܡܹܗ ܠܘܵܬܼ ܒܘܼܕܵܩܵܐ ܕܲܣܬܼܝܼܪ̈ܵܬܼܵܐ ܀", ":ܚܲܝܠܵܐ ܕܪܘܼܚܵܐ ܡܲܠܸܠ ܥܲܡܹܗ ܪܘܼܚܢܵܐܝܼܬܼ", "ܘܗܘ̤ ܦܲܫܸܩ ܠܹܗ ܐ̄ܪ̈ܵܙܹܐ ܟܣܲܝܵ̈ܐ ܕܲܟܼܣܹܝܢ ܡܸܢܹܗ ܀", ":ܗܘ̤ ܐܲܫܪܝܼ ܒܹܗ ܚܹܝܠ ܚܸܟܼ̈ܡܵܬܼܵܐ ܕܲܥܬܼܝܼ̈ܕܼܵܬܹ̈ܐ", "ܘܗܘ̤ ܒܲܕܸܿܩ ܠܹܗ ܕܐܝܼܬܼ ܡܲܠܟܿܘܼܬܼܵܐ ܘܲܓܼܙܵܪ ܕܝܿܢܵܐ ܀", ":ܗܘ̤ ܐܸܡ݂ܲܪ ܠܹܗ ܕܓܲܒܼܪܵܐ ܙܩܝܼܦܵܐ ܕܲܙܩܝܼܦ ܥܲܡܵܟ", "ܕܝܼܠܹܗ ܐܝܼܬܹܝܗ̇ ܡܲܠܟܿܘܼܬܼ ܪܵܘܡ̇ܐ ܘܕܼܝܼܢܵܐ ܥܬܼܝܼܕܼܵܐ ܀", ":ܗܘ̤ܝܘܼ ܓܠ̣ܵܐ ܠܹܗ ܕܲܡܨܸܐ ܥܵܛܹ̇ܐ ܥܵܘ̣ܠܵܐ ܕܐ̄ܢܵܫܵܐ", "ܘܟܼܵܬܹ̇ܒܼ ܒܲܫܡܹܗ ܫܛܵܪ ܚܹܐܪܘܼܬܼܵܐ ܚܠܵܦ ܥܲܒܼܕܿܘܼܬܼܵܐ ܀", ":ܫܛܵܪ ܚܲܝܵܒܹ̈ܐ ܨܒܼܵܐ ܕܲܢܬܲܠܲܚ ܒܝܲܕܼ ܬܲܚܘܝܼܬܹܗ", "ܕܐܸܢ ܚܲܝܵܒܼܵܐ ܫܩ݂ܲܠ ܙܵܟܼܘܼܬܼܵܐ ܡܲܢ ܢܸܬܼܦܲܠܲܓܼ ܀", ":ܡܲܠܟܿܘܼܬܼ ܪܵܘܡ̇ܐ ܦܬ݂ܲܚ ܠܐܲܪ̈ܥܵܢܹܐ ܒܝܲܕܼ ܡܲܥܠܬܹܿܗ", "ܕܐܸܢ ܓܲܝܵܣܵܐ ܥܲܠ̣ ܩܲܕܼܡ̇ܝܑܬܼ ܡܲܢ̣ܘܼ ܕܦܵܐܹ̇ܫ ܀", ":ܪܘܼܡܪܵܡ ܓܸܢܣܲܢ ܓܠ̣ܵܐ ܒܫܘܼܘܕܵܝܵܐ ܕܐܸܫܬܵܘܕܲܝܼ ܠܹܗ", "ܕܐܸܢ ܒܲܪ ܓܸܢܣܲܢ ܠܒܼܝܼܟ ܡܲܠܟܿܘܼܬܼܵܐ ܛܘܼܒܼ ܠܲܟܼܝܵܢܲܢ ܀", ":ܫܪܵܝ ܣܲܟܼܠܘܼܬܲܢ ܚܵܘܝܼ ܒܢܲܦܫܹܗ ܕܥܠܲܬ̤ ܠܲܥܕܹܢ", "ܕܲܥܬܼܝܼܕܼܝܼܢܲܢ ܕܢܸܥܘܿܠ ܥܲܡܹܗ ܠܡܲܠܟܿܘܼܬܼ ܪܵܘܡ̇ܐ ܀", ":ܒܲܕܼܡܘܼܬܼ ܨܲܠܡܵܐ ܨܵܪ ܒܹܗ ܥܵܘ̣ܠܲܢ ܘܲܬܼܝܵܒܼܘܼܬܲܢ", "ܘܐܲܣܸܩ ܩܲܒܼܥܹܗ ܒܪܹܫ ܓܵܓܼܘܼܠܬܵܐ ܠܥܹܝܢ ܚܲܙܝܹ̈ܐ ܀", ":ܒܗܵܕܹܐ ܬܸܢܘܲܝ ܫܒ݂ܲܩ ܠܹܗ ܥܵܘ̣ܠܹܗ ܒܥܸܕܵܢ ܚܲܫܵܐ", "ܕܲܚܢܲܢ ܢܹܐܠܲܦ ܕܡܸܛܠܵܬܲܢ ܚܲܫ̣ ܒܲܙܩܝܼܦܵܐ ܀", ":ܒܗܵܢ ܐܸܣܟܹܿܝܡܵܐ ܓܒܼܵܐ ܠܹܗ ܓܼܒܼܪܵܐ ܕܚܲܛܵܝ ܡ̣ܢ ܟܠ", "ܕܲܒܼܚܲܛܵܝܵܐ ܢܚܵܘܸܐ ܚܲܝܠܹܗ ܕܚܹܝܠ ܟܠ ܡܸܫܟܲܚ ܀", ":ܒܐܵܫܹ̇ܕܼ ܠܲܕܼܡ̇ܐ ܘܲܡܠܸܐ ܥܵܘ̣ܠܵܐ ܡ̣ܠܲܟ ܡܲܠܟܿܘܼܬܼܵܐ", "ܕܢܸܕܼܪܘܿܫ ܐܘܼܪܚܵܐ ܕܲܬܼܝܵܒܼܘܼܬܼܵܐ ܠܐܝܠܹܝܢ ܕܲܪܫܲܥܘ ܀", ":ܫܛܵܪ ܚܵܘ̈ܒܵܬܼܵܐ ܕܓܸܢܣܹܗ ܕܐܵܕܼܵܡ ܐܸܬܼܵܐ ܕܢܸܦܪܘܿܥ", "ܘܚܲܪܲܪ ܠܘܼܩܕܲܡ ܚܲܕܼ ܚܲܝܵܒܼܵܐ ܕܚܵܒܼ ܗ̄ܘ̣ܵܐ ܣܲܓܝܼ ܀", ":ܟܝܵܢܵܐ ܕܲܒܼܠܝܼ ܒܡܵܝܘܿܬܼܘܼܬܼܵܐ ܨܒܼܵܐ ܕܢܚܲܕܸܿܬܼ", "ܘܣܲܥܪܵܗ̇ ܒܓܲܒܼܪܵܐ ܕܡܝܼܬܼ ܗ̄ܘ̣ܵܐ ܟܠܹܗ ܒܥܵܘ̣ܠܵܐ ܣܲܢܝܵܐ ܀", ":ܪܡܲܙ ܠܲܟܼܝܵܢܹ̈ܐ ܘܐܲܟܼܡܲܪ ܐܸܢܘܿܢ ܥܲܠ ܡܘܼܟܵܟܹܗ", "ܘܚܵܘܝܼܘ ܕܡܵܪܵܐ ܗ̄ܘ̣ ܘܒܲܪ ܐܲܠܵܗܵܐ ܕܫܲܠܝܼܟ ܥܲܠ ܟܠ ܀", ":ܒܝܲܕܼ ܫܲܬܿܝܼܩܹ̈ܐ ܘܲܒܼܡܲܠܵܠܹ̈ܐ ܐܲܟܼܪܸܙ ܚܲܝܠܹܗ", "ܘܐܲܝܟ ܟܵܪ̈ܘܿܙܹܐ ܩܥܲܝ̈ ܒܸܪ̈ܝܵܬܼܵܐ ܥܲܠ ܫܘܼܠܛܵܢܹܗ ܀", ":ܠܵܐ ܪ̈ܵܓܼܘܿܫܹܐ ܐܲܟܼܡܲܪ ܐܸܢܘܿܢ ܐܲܝܟ ܪ̈ܵܓܼܘܿܫܹܐ", "ܘܲܠܪ̈ܵܓܼܘܿܫܹܐ ܐܲܩܢܝܼ ܐܸܢܘܿܢ ܗܵܘܢܵܐ ܕܪܘܼܚܵܐ ܀", ":ܠܫܸܡܫܵܐ ܘܣܲܗܪܵܐ ܐܲܠܒܸܿܫ ܐܸܢܘܿܢ ܢܲܚ̈ܬܹܿܐ ܕܐܸܒܼܠܵܐ", "ܘܲܠܓܲܝܵܣܵܐ ܥܨܵܝܗܝ ܕܲܢܬܲܪܓܸܿܡ ܪܲܒܿܘܼܬܼ ܚܲܝܠܹܗ ܀", ":ܐܲܝܟ ܕܲܒܼܦܘܼܡ̇ܐ ܩܥ̣ܵܘ ܫܲܬܿܝܼܩܹ̈ܐ ܒܫܘܼܚܠܵܦܲܝ̈ܗܘܿܢ", "ܕܡܸܛܠ ܓܲܒܼܪܵܐ ܕܲܬܼܠܸܐ ܥܲܡܲܢ ܚܲܫܝܼܫܝܼܢܲܢ ܀", ":ܐܲܪܥܵܐ ܒܙܵܘܥܵܐ ܡܲܠܠܲܬ̤ ܥܲܡܗܘܿܢ ܕܲܒܼܢܲܝ̈ ܐܲܪܥܵܐ", "ܕܲܒܼܢܲܝ̈ ܣܲܓܿܝܼ ܣܢܲܝܬܿܘܿܢ ܠܲܕܼܡ̇ܐ ܕܥܵܨܹ̇ܒܼ ܟܹܐܒܲܝ̈ ܀", ":ܩܵܠ ܓܲܝܵܣܵܐ ܛܵܒܼ ܡ̣ܢ ܪܲܥܡܵܐ ܪܥܸܡ ܒܲܒܼܪܝܼܬܼܵܐ", "ܕܚܘܼܪܘ ܡ̇ܝܘܿܬܹ̈ܐ ܒܚܲܝܹ̈ܐ ܕܲܬܼܠܹܝܬ ܥܲܠ ܪܹܫ ܩܲܝܣܵܐ ܀", ":ܘܲܟܼܒܲܪ ܨܵܬܼܘܼܗܝ ܫܡܲܝܵܐ ܘܐܲܪܥܵܐ ܠܫܝܼܦܘܿܪ ܩܵܠܹܗ", "ܘܥܲܡܵܐ ܒܲܠܚܘܿܕܼ ܣܲܟܲܪ ܐܸܕܼܢܵܘ̈ܗܝ ܡ̣ܢ ܕܲܠܡܸܫܡܲܥ ܀", ":ܠܡܲܟܿܣܵܢܘܼܬܹܗ ܕܲܥܛܸܠ ܠܸܒܵܐ ܗ̤ܘܲܝ̈ ܐܵܬܼ̈ܘܵܬܼܵܐ", "ܘܡܸܛܠܬܹܗ ܚܫܟܼܘ ܢܲܗܝܼܪܹ̈ܐ ܘܙܵܥܲܬ̤ ܐܲܪܥܵܐ ܀", ":ܡܸܛܠ ܥܵܘ̣ܠܹܗ ܥܨ̣ܵܐ ܠܓܲܝܵܣܵܐ ܘܬܼܵܒܼ ܡ̣ܢ ܥܵܘ̣ܠܹܗ", "ܕܢܸܚܙܹܐ ܘܲܢܬܼܘܼܒܼ ܘܢܸܒܼܥܸܐ ܘܲܢܦܝܼܣ ܥܲܠ ܣܲܟܼܠܘܼܬܹܗ ܀", ":ܐܲܠܵܗܘܼܬܹܗ ܓܠ̣ܵܐ ܒܐ̄ܢܵܫܘܼܬܹܗ ܠܥܹܝܢ ܟܠ ܒܸܪ̈ܝܵܢ", "ܕܐܵܦܸܢ ܚܵܐܹ̇ܫ ܐܲܝܟ ܒܲܪܢܵܫܵܐ ܒܪܵܐ ܗ̄ܘ̣ ܕܐܲܠܵܗܵܐ ܀", ":ܒܲܪ ܐܲܠܵܗܵܐ ܦܲܓܼܪܵܢܵܝܵܐ ܨܠܲܒܼܘܼ ܝܗ̄ܘܼܕܼܵܝܹ̈ܐ", "ܠܵܘ ܠܐܲܠܵܗܵܐ ܡܸܠܬܹܗ ܕܐܲܒܼܵܐ ܕܝܼܠܝܼܕܼ ܡܸܢܹܗ ܀", ":ܒܪܘܼܟܵܒܼ ܦܲܓܼܪܵܐ ܩܲܒܲܥܘ ܨܸܨܹ̈ܐ ܦܲܓܼܪ̈ܵܢܵܝܹܐ", "ܠܵܘ ܒܐܝܼܬܼܘܼܬܼܵܐ ܕܪܵܡ ܗ̄ܘ̣ ܟܝܵܢܵܗ̇ ܡ̣ܢ ܢܼܟܼܝܵܢܹ̈ܐ ܀", ":ܦܲܓܼܪܵܐ ܓܼܠܝܵܐ ܚܙ̣ܵܐ ܓܲܝܵܣܵܐ ܥܲܠ ܪܹܫ ܩܲܝܣܵܐ", "ܠܵܘ ܟܲܣܝܘܼܬܼܵܐ ܕܠܵܐ ܡܸܬܼܚܲܙܝܵܐ ܐܸܠܵܐ ܒܗܵܘܢܵܐ ܀", ":ܒܗܵܘܢܵܐ ܚܵܘܝܹܗ ܪܘܼܚ ܓܸܠܝܵܢܵܐ ܠܒܼܲ ܝܲܡܝܼܢܵܐ", "ܕܒܲܪ ܐܲܠܵܗܵܐ ܗ̄ܘ̣ ܓܲܒܼܪܵܐ ܕܡܲܗܸܠ ܥܲܡܵܐ ܒܨܲܥܪܹܗ ܀", ":ܠܒܸܗܬܲܬܼ ܥܲܡܵܐ ܘܚܵܘܒܲܬܼ ܫܹܐܕܹ̈ܐ ܠܥܸ݂ܙ ܒܹܗ ܩܘܼܫܬܵܐ", "ܕܢܸܒܼܗܲܬܼ ܣܵܢܐܵܐ ܘܲܒܼܢܲܝ̈ ܓܲܒܹܿܗ ܒܟܼܵܪܘܿܙܘܼܬܹܗ ܀", ":ܒܩܵܠ ܬܵܘܕܿܝܼܬܹܗ ܒܗܸ݂ܬܼ ܡܵܪܘܕܼܵܐ ܕܲܫܒܼ݂ܵܝܗܝ ܠܐܵܕܼܵܡ", "ܕܲܒܼܪܹܫ ܩܲܝܣܵܐ ܐܲܥܕܿܝܼ ܡܸܢܗ ܫܒܼܝܼܬܼܵܐ ܕܲܫܒܼ݂ܵܐ ܀", ":ܠܹܗܘ̣ ܐܲܒܼܗܸܬܼ ܒܚܲܕܼ ܒܲܪܢܵܫܵܐ ܕܐܲܦܢܝܼ ܨܹܐܕܼܵܘܗܝ", "ܘܠܵܐ ܐܸܫܟܲܚ ܩܵܡ̣ ܘܲܟܼܠܵܝ̣ܗܝ ܡܸܢܹܗ ܕܠܵܐ ܢܵܘܕܹܿܐ ܒܹܗ ܀", ":ܠܹܗܘ̣ ܦܲܪܣܝܼ ܒܝܲܕܼ ܫܘܼܘܕܵܝܵܐ ܕܐܸܫܬܵܘܕܲܝܼ ܠܹܗ", "ܘܲܠܦܘܼܪܩܵܢܗ ܚܲܬܿܡ̇ܗ̇ ܒܐܵܡܹܝܢ ܠܡܸܠܲܬܼ ܦܘܼܡܗ ܀", ":ܒܐܵܡܹܝܢ ܝܼܡ̣ܵܐ ܡܸܠܬܼܵܐ ܕܐܝܼܬܹܝܗ̇ ܛܲܒܼܥܵܐ ܕܩܘܼܫܬܵܐ", "ܕܝܵܘܡ̇ܢܵܐ ܥܲܡܝܼ ܬܸܗܘܸܐ ܒܲܥܕܹܢ ܒܥܸܢܝܵܢ ܢܲܦܫܵܐ ܀", ":ܥܲܡܝܼ ܠܲܡ ܬܸܗܘܸܐ ܒܐܲܬܼܪܵܐ ܕܲܥܕܹܢ ܐܸܡ݂ܲܪ ܨܹܐܘܗܝ", "ܘܲܠܡܵܢ ܒܲܥܕܹܢ ܘܠܵܐ ܒܲܫܡܲܝܵܐ ܐܲܝܟܵܐ ܕܫܲܐ̣ܠܹܗ ܀", ":ܡܲܠܟܿܘܼܬܼ ܪܵܘܡܵܐ ܒܥ̣ܵܐ ܓܲܝܵܣܵܐ ܘܠܵܘ ܦܲܪܕܲܝܣܵܐ", "ܘܛܘܼܒܹ̈ܐ ܡܠܝܼܟܹ̈ܐ ܫܐܸ̣ܠ ܗ̄ܘ̣ܵܐ ܡܸܢܹܗ ܘܠܵܘ ܐܝܼܠܵܢܹ̈ܐ ܀", ":ܡ̇ܢܲܐ ܗ̄ܝܼ ܗܵܕܹܐ ܡܨܸܐ ܗ̄ܘ̣ܵܐ ܕܢܹܐܡܲܪ ܐܵܦ ܓܲܝܵܣܵܐ", "ܕܐ̄ܢܵܐ ܡܲܠܟܿܘܼܬܼܵܐ ܫܸܐܠܹ̇ܬܼ ܡܸܢܵܟ ܘܠܵܘ ܦܲܪܕܲܝܣܵܐ ܀", ":ܐܸܢܗܘ̤ ܕܡܵܪܵܐ ܐܢ̄ܬܿ ܘܕܼܝܼܠܵܟ ܐܸܢܘܿܢ ܪܵܘܡܵܐ ܘܥܘܼܡܩܵܐ", "ܡܵܢ ܡܸܬܿܬܿܗܸܐ ܐܲܢ̄ܬܿ ܡ̣ܢ ܕܲܠܡܸܓܼܡܲܪ ܫܘܼܘܕܵܝ ܡܸܠܲܝ̈ܟ ܀", ":ܐܸܢܵܐ ܕܲܠܥܸܠ ܕܠܵܐ ܡܸܫܬܲܪ̈ܝܵܢ ܒܥ̇ܝܬܼܵܟ ܕܐܹܪܲܬܼ", "ܡ̇ܢ ܝܵܗ̇ܒܲܬܼ ܠܝܼ ܝܵܪܬܿܘܼܬܼ ܐܲܪܥܵܐ ܕܡܸܣܟܹܿܝܢ ܥܘܼܡܪܵܗ̇ ܀", ":ܡܢܵܬܼܵܐ ܗ̄ܘ̣ ܕܐܲܪܥܵܐ ܐܵܦ ܦܲܪܕܵܝܣܵܐ ܟܡܵܐ ܐܸܢ ܫܲܦܝܼܪ", "ܘܡܸܬܼܚܲܒܿܠܵܢܵܐ ܗ̄ܘ̣ ܐܘܼܟܼܠܵܐ ܕܦܹܐܪ̈ܘܗܝ ܟܡܵܐ ܐܸܢ ܗܲܢܝܼ ܀", ":ܠܵܐ ܕܵܢ ܗܵܠܹܝܢ ܕܵܐܹ̇ܢ ܩܘܼܫܬܵܐ ܒܓܼܵܘ ܪܸܥܝܵܢܹܗ", "ܕܠܵܐ ܐܲܦܸܣ ܠܹܗ ܪܸܡܙܵܐ ܕܚܵܢܹ̣ܗ ܕܢܸܬܼܒܲܥ ܐܸܢܹܝܢ ܀", ":ܗܵܘ̇ ܕܲܓܼܠ̣ܵܐ ܠܹܗ ܐ̄ܪܵܙ ܡܲܠܟܿܘܼܬܼܵܐ ܕܠܵܐ ܡܸܬܼܚܲܙܝܵܐ", "ܗܘ̤ ܐܲܪܡܝܼ ܒܹܗ ܦܓܼܘܼ̈ܕܹܐ ܕܫܸܬܼܩܵܐ ܕܠܵܐ ܢܸܬܼܦܲܠܲܓܼ ܀", ":ܒܗܲܝܡܵܢܘܼܬܼܵܐ ܒܥ̣ܵܐ ܡܲܠܟܿܘܼܬܼܵܐ ܡ̣ܢ ܗܵܘ̇ ܕܲܕܼܒܼܵܝܗܝ", "ܘܲܕܪܲܚܝܼܩܵܐ ܐܲܥܠܹܗ ܠܲܥܕܹܢ ܥܲܕܼ ܡܸܬܼܓܲܒܝܵܐ ܀", ":ܠܵܐ ܡܲܨܝܵܐ ܗ̄ܘ̣ܵܐ ܕܢܸܥܘܿܠ ܥܲܡܹܗ ܒܗܵܢܵܐ ܙܲܒܼܢܵܐ", "ܕܠܵܐ ܢܸܬܿܕܵܘܲܕܼ ܛܲܟܼܣܵܐ ܪܲܒܵܐ ܕܗܵܘ̇ ܬܘܼܩܵܢܵܐ ܀", ":ܒܛܲܟܼܣܵܐ ܗܵܘ̇ܝܵܐ ܗܵܝ̇ ܡܲܥܲܠܬܵܐ ܒܫܘܼܠܵܡ ܙܲܒܼܢܹ̈ܐ", "ܘܐܲܟܲܚ̄ܕܼ ܥܵܐ̇ܠܝܼܢ ܥܝܼܪܹ̈ܐ ܘܐ̄ܢܵܫܵܐ ܟܸܢܫܵܐ ܪܲܒܵܐ ܀", ":ܘܲܕܼܠܵܐ ܝܲܗ̣̄ܒܼ ܠܹܗ ܕܢܸܥܘܿܠ ܥܲܡܹܗ ܕܠܵܐ ܦܲܐܝܵܐ ܗ̄ܘ̣ܵܬܼ", "ܐܲܥܠܹܗ ܒܣܲܒܼܪܵܐ ܠܐ̄ܪܵܙ ܡܲܥܠܬܵܐ ܕܲܠܡܲܠܟܿܘܼܬܼܵܐ ܀", ":ܒܲܢܦܸܫ ܐܲܥܠܹܗ ܠܐܲܬܼܪܵܐ ܕܲܥܕܹܢ ܠܵܐ ܗ̄ܘ̣ܵܐ ܒܲܦܓܲܪ", "ܒܗܵܘ̇ ܒܲܪܢܵܫܵܐ ܕܲܡܨܸܐ ܡܩܲܒܸܿܠ ܪ̈ܘܼܚܵܢܝܵܬܼܵܐ ܀", ":ܠܲܡܠܝܼܠܘܼܬܹܗ ܝܲܗ̣̄ܒܼ ܪܲܗܒܼܘܿܢܵܐ ܕܲܥܬܼܝܼ̈ܕܼܵܬܼܵܐ", "ܕܢܸܵܗܘܸܐ ܝܵ̇ܕܲܥ ܕܠܵܐ ܡܸܬܼܕܲܓܲܠ ܣܲܒܼܪܵܐ ܕܥܲܠ̣ ܠܹܗ ܀", ":ܪܲܗܒܼܘܿܢ ܚܲܝܹ̈ܐ ܝܲܗ̣̄ܒܼ ܠܹܗ ܒܲܥܕܹܢ ܠܒܲܪ ܡ̇ܝܘܿܬܹ̈ܐ", "ܕܢܸܫܪܸܐ ܡ̇ܘܬܵܐ ܕܫܲܥܒܸܿܕܼ ܠܐܵܕܼܵܡ ܘܲܠܝܲܠܕܵܬܹ̈ܗ ܀", ":ܐܲܝܟܵܐ ܕܲܚܛ̣ܵܐ ܪܹܫ ܐ̄ܢܵܫܘܼܬܼܵܐ ܘܩܲܛܠܹܗ ܡ̇ܘܬܵܐ", "ܠܬܲܡ̇ܢ ܐܲܥܠܹܗ ܠܪܵܕܹܐ ܒܬܼܵܘܫܵܐ ܕܓܲܢܵܒܼܘܼܬܼܵܐ ܀", ":ܒܢܘܼܡܹܐ ܕܐܲܒܼܘܼܗܝ ܥܲܠ̣ ܕܲܢܕܲܝܲܪ ܒܲܪ ܓܲܢܵܒܼܵܐ", "ܘܲܚܙ̣ܵܝܗܝ ܣܵܢ̇ܐܵܐ ܘܐܲܝܠܸܠ ܘܲܒܼܟܼܵܐ ܕܠܵܐ ܒܸܣܡܲܬ̤ ܠܹܗ ܀", ":ܠܐܲܬܼܪܵܐ ܕܣܵܓܹ̇ܗ ܥܒܼܵܪ ܦܘܼܩܕܵܢܵܐ ܒܐܲܦܲܝ̈ ܐܵܕܼܵܡ", "ܠܹܗ ܥܲܠ̣ ܐܵܕܼܵܡ ܒܝܲܕܼ ܓܵܝܵܣܵܐ ܕܥܲܠ̣ ܥܲܡ ܡܿܪܲܢ ܀", ":ܢܲܦܫܹܗ ܕܡܵܪܲܢ ܘܲܕܼܓܲܝܵܣܵܐ ܥܲܠ̣ ܫܲܘܝܵܐܝܼܬܼ", "ܘܦܲܬܼܚܹܗ ܠܬܲܪܥܵܐ ܩܕܼܵܡ ܢܦܫܵܬܼ̈ܐ ܕܟܹܐܦܹܐ ܀", ":ܣܝܵܓܼܵܐ ܕܚܸܡܬܼܵܐ ܣܝܼܓܼ ܗ̄ܘ̣ܵܐ ܒܐܲܦܲܝ̈ܢ ܕܠܵܐ ܢܸܥܘܿܠ ܠܹܗ", "ܘܬܲܪܥܹܗ ܡ̇ܪܲܢ ܘܐܲܥܠܲܢ ܥܲܡܹܗ ܒܝܲܕܼ ܡܲܥܲܠܬܹܿܗ ܀", ":ܠܒܸܗܬܲܬܼ ܫܹܐܕܹ̈ܐ ܦܬܲܚ ܦܲܪܕܿܝܣܵܐ ܩܕܼܵܡ ܡ̇ܝܘܿܬܹ̈ܐ", "ܕܲܚܕܝܼܘ ܕܲܢܦܲܩ̄ܢ ܢܲܟܼܪܘܼܢ ܗܵܫܵܐ ܒܝܲܕܼ ܡܲܥܲܠܬܲܢ ܀", ":ܠܪܹܫܵܐ ܕܐܵܐܲܪ ܦܲܪܣܝܼ ܘܐܲܒܼܗܸܬܼ ܒܗܵܕܹܐ ܕܲܣܥ݂ܲܪ", "ܕܕܲܚܩܹܗ ܠܐܵܕܼܵܡ ܡ̣ܢ ܝܵܪܬܿܘܼܬܼܵܐ ܕܝܲܗ̣̄ܒܼ ܠܹܗ ܡܵܪܹܗ ܀", ":ܪܢܵܐ ܚܵܣܵܡܵܐ ܕܠܵܐ ܬܘܼܒܼ ܦܵܢܹ̇ܐ ܐܵܕܼܵܡ ܠܐܲܬܼܪܹܗ", "ܘܲܒܼܗܸܬܼ ܡ̣ܢ ܫܹܠܝ ܕܲܚܙ̣ܵܝܗܝ ܒܲܥܕܹܢ ܒܬܲܪܬܹܿܝܢ ܢܲܦܫ̈ܢ ܀", ":ܬܪܹܝܢ ܥܲܠ̣ܘ ܠܘܼܩܕܼܵܡ ܚܲܕܼ ܙܲܕܲܝܼܩܵܐ ܘܚܲܕܼ ܚܲܛܵܝܵܐ", "ܕܢܸܗܘܸܐ ܝܵ̇ܕܲܥ ܕܡܸܥܲܠ ܥܵܐ̇ܠܝܼܢ ܛܵܒܹ̈ܐ ܘܒܼܝܼܫܹ̈ܐ ܀", ":ܥܲܠ ܓܲܝܵܣܵܐ ܚܲܫ̣ ܘܐܸܬܿܬܲܢܲܚ ܛܵܒܼ ܡ̣ܢ ܡ̇ܪܲܢ", "ܕܐܲܝܟܲܢ ܬܲܪܥܹܗ ܐܸܫܹ̇ܕܼ ܠܲܕܼܡ̇ܐ ܠܫܘܼܪܵܐ ܕܒܼܢ̣ܵܐ ܀", ":ܒܡܸܠܟܹܿܗ ܣܒ݂ܲܪ ܗ̄ܘ̣ܵܐ ܚܬܼܝܼܪ ܪܸܥܝܵܢܵܐ ܕܣܝܼܓܼ ܦܲܪܕܲܝܣܵܐ", "ܘܕܲܚܙ̣ܵܐ ܕܦܲܬܼܚܘܼܗܝ ܐܲܚܕܹܿܗ ܓܘܼܢܚܵܐ ܘܲܦܣܵܩ ܣܲܒܼܪܵܐ ܀", "ܚܙ̣ܵܐ ܕܐܸܬܿܕܲܪܫܲܬ̤ ܐܘܼܪܚܵܐ ܠܲܥܕܹܢ ܕܢܸܪܕܿܘܿܢ ܐ̄ܢܵܫܵܐ:", "ܘܐܲܝܠܸܠ ܘܲܒܼܟܼܵܐ ܕܦܵܫ̣ ܒܲܠܚܘܿܕܼܵܘܗܝ ܒܲܫܟܼܝܼܪ̈ܵܬܼܵܐ ܀", ":ܡܵܢܵܐ ܐܸܥܒܸܿܕܼ ܐܸܡ݂ܲܪ ܗܘ̤ ܠܹܗ ܡܲܪܝܼܪ ܢܲܦܫܵܐ", "ܕܡܲܠܟܵܐ ܕܲܫܕܹܝܬܼ ܠܐܸܟܿܣܘܿܪܝܵܐ ܦܥ̣ܵܐ ܠܡܲܠܟܿܘܼܬܹܗ ܀", ":ܠܐܲܝܟܵܐ ܐܹܙܲܠ ܫܲܐܸܠ ܒܝܼܫܵܐ ܠܝܲܨܪܹܗ ܒܝܼܫܵܐ", "ܕܐܲܚܕܹܿܗ ܐܵܕܼܵܡ ܠܪܵܘܡܵܐ ܘܥܘܼܡܩܵܐ ܒܝܲܕܼ ܝܲܠܕܵܬܹ̈ܗ ܀", ":ܕܚܲܩܬܹܿܗ ܠܘܼܩܬܹܿܗ ܠܘܼܩܕܼܵܡ ܡ̣ܢ ܦܲܪܕܲܝܣܵܐ ܕܕܲܡ ܠܵܐ ܢܹܐܪܲܬܼ", "ܘܠܵܐ ܦܵܫܲܬ̤ ܕܘܼܟܿܬܼܵܐ ܒܐܲܪܥܵܐ ܕܠܵܘ ܗܘ̤ ܝܲܪܬܵܗ̇ ܀", ":ܛܘܼܒܲܝ ܗ̄ܘ̣ܵܐ ܠܝܼ ܒܝܵܪܬܿܘܼܬܼ ܐܲܪܥܵܐ ܕܲܩܢ̣ܵܐ ܒܐܲܪܥܵܐ", "ܘܠܵܐ ܕܐܸܬܼܵܐ ܠܝܼ ܛܸܒܵܐ ܚܲܕܼܬܼܵܐ ܕܲܠܥܸܠ ܣܵܠܹ̇ܩ ܀", ":ܪܵܓܵܐ ܗ̄ܘ̣ܵܬܼ ܠܝܼ ܕܲܥܦܝܼܦܵܐܝܼܬܼ ܢܸܩܢܹܝܗ ܠܐܲܪܥܵܐ", "ܘܠܵܐ ܢܸܬܼܟܢܸܐ ܝܵܪܬܵܐ ܕܪܵܘܡ̇ܐ ܘܒܲܪ ܡܲܠܟܿܘܼܬܼܵܐ ܀", ":ܡܢܝܼܚ ܗ̄ܘܹ̇ܝܬܼ ܐܸܠܘܼ ܝܼܪܸܬܼ ܐܲܟܲܚ̄ܕܼ ܪܵܘܡܵܐ ܘܥܘܼܡܩܵܐ", "ܘܠܵܐ ܐܸܬܼܥܲܠܝܼ ܠܕܲܪܓܼܵܐ ܪܵܡ̇ܐ ܕܐܲܠܵܗܘܼܬܼܵܐ ܀", ":ܒܲܪ ܛܘܿܗܡܹܗ ܗ̄ܘ̣ ܗܵܢܵܐ ܕܙܸܩܦܹ̇ܬܼ ܥܲܠ ܪܹܫ ܩܲܝܣܵܐ", "ܘܗܵܐ ܡܸܫܬܵܘܕܹܿܐ ܫܡܲܝܵܐ ܘܐܲܪܥܵܐ ܠܲܟܼ̈ܢܵܘܵܬܹܗ ܀", ":ܬܠܸܐ ܒܲܨܠܝܼܒܼܵܐ ܘܲܡܩܲܒܿܥܝܼܢ ܒܹܗ ܨܸܨܹ̈ܐ ܒܦܲܓܼܪܹܗ", "ܘܝܵܡܹ̇ܐ ܒܐܵܡܹܝܢ ܕܲܡܨܸܐ ܠܡܸܬܲܠ ܡܵܠܟܿܘܼܬܼ ܪܵܘܡ̇ܐ ܀", ":ܪܡܸܐ ܒܐܵܓܼܘܿܢܵܐ ܕܚܵܫܘܿܫܘܼܬܼܵܐ ܘܩܲܪܝܼܒܼ ܕܲܢܡܘܼܬܼ", "ܘܩܵܡ̣ ܚܲܕܼ ܫܝܼܛܵܐ ܘܡܸܬܼܟܲܫܲܦ ܠܹܗ ܕܗܲܒܼ ܠܝܼ ܚܲܝܹ̈ܐ ܀", ":ܢܸܓܼ̈ܕܹܿܐ ܥܦܝܼܦܹ̈ܐ ܐܸܬܿܬܿܘܣܲܦ ܠܹܗ ܐܵܟܹ̇ܠܩܲܪܨܵܐ", "ܒܗܵܣ̇ ܒܲܪܬܼ ܩܵܠܵܐ ܕܐܸܬܿܕܲܟܼܪܲܝܢܝ ܡܵܪܝ ܡ̇ܐ ܕܐܵܬܹܿܐ ܐܲܢ̄ܬܿ ܀", ":ܟܡܵܐ ܕܓܲܝܵܣܵܐ ܡܸܬܼܟܲܫܲܦ ܗ̄ܘ̣ܵܐ ܥܲܠ ܪܹܫ ܩܲܝܣܵܐ", "ܗܘ̤ ܡܲܣܓܸܿܐ ܗ̄ܘ̣ܵܐ ܡܸܬܿܬܲܚ ܗ̄ܘ̣ܵܐ ܡܲܪܝܼܪܵܐܝܼܬܼ ܀", ":ܟܡܵܐ ܕܡܲܚܸܐ ܟܠ ܡܸܫܬܵܘܕܹܿܐ ܗ̄ܘ̣ܵܐ ܕܥܲܡܝܼ ܠܲܡ ܬܸܗܘܸܐ", "ܗܘ̤ ܝܵܒܹ̇ܕܼ ܗ̄ܘ̣ܵܐ ܒܢܘܼܪܵܐ ܕܝܲܨܪܹܗ ܥܲܙܝܼܙܵܐܝܼܬܼ ܀", ":ܟܡܵܐ ܕܝܵܡܹ̇ܐ ܗ̄ܘ̣ܵܐ ܘܲܡܚܲܬܿܡ ܗ̄ܘ̣ܵܐ ܡܸܠܬܹܗ ܒܐܵܡܹܝܢ", "ܗܘ̤ ܡܲܝܠܸܠ ܗ̄ܘ̣ܵܐ ܐܲܝܟ ܝܵܠܹܕܿܬܵܐ ܕܚܲܣܢ̣ܵܗ̇ ܟܹܐܒܼܵܐ ܀", ":ܐܲܝܟ ܕܲܒܼܓܹܐܪܵܐ ܒܠܲܥ̣ ܚܲܣܵܡܵܐ ܒܗܵܠܹܝܢ ܕܲܗ̤ܘܲܝ̈", "ܘܡ̣ܢ ܟܠ ܡܸܕܹܿܡ ܙܵܩܹ̇ܬܼ ܗ̄ܘ̣ܵܐ ܠܹܗ ܩܵܠ ܓܲܝܵܣܵܐ ܀", ":ܘܐܸܢ ܓܲܝܵܣܵܐ ܕܬܲܠܡܝܼܕܹܗ ܗ̄ܘ̣ܵܐ ܗܵܟܲܢ ܙܲܩܬ̣ܹܿܗ", "ܡ̇ܢܵܐ ܢܸܥܒܸܿܕ ܡܵܐ ܕܩܵܥܹ̇ܝܢ ܒܹܗ ܫܡܲܝܵܐ ܘܐܲܪܥܵܐ ܀", "ܐܸܢ ܒܲܪ ܐ̄ܪܵܙܹܗ ܦܲܪܣܝܼ ܘܲܓܼܠܵܗ̇ ܠܐܘܼܡ̇ܢܘܼܬܹܗ:", "ܠܐܲܝܟܵܐ ܢܹܐܙܲܠ ܡ̇ܐ ܕܡܲܗܠܝܼܢ ܒܹܗ ܥܝܼܪܹ݁ܐ ܘܐ̄ܢܵܫܵܐ ܀", ":ܐܸܢ ܩܵܛ̇ܘܿܠܵܐ ܢܣ݂ܲܒܼ ܫܘܼܘܕܵܝܵܐ ܕܡܲܠܟܿܘܼܬܼ ܪܵܘܡ̇ܐ", "ܒܐܲܝܠܹܝܢ ܥܲܝܢܹ̈ܐ ܢܚܘܼܪ ܟܲܕܼ ܥܵܐܹ̇ܠ ܟܠܹܗ ܓܸܢܣܲܢ ܀", ":ܐܘܿ ܓܲܝܵܣܵܐ ܕܦܲܣܩܹ̣ܗ ܠܣܲܒܼܪܹܗ ܕܲܒܼܥܸܠܕܲܪܵܐ", "ܘܐܲܩܢܝܼ ܘܲܒܼܪܵܐ ܠܲܕܼܠܵܐ ܣܲܒܼܪܵܐ ܒܫܘܼܒܼܩܵܢ ܥܵܘ̣ܠܹܗ ܀", ":ܐܘܿ ܕܐܸܬܼܚܲܝܲܒܼ ܘܡܲܫܟܸܿܢ ܢܲܦܫܹܗ ܒܲܫܟܼܝܼܪ̈ܵܬܼܵܐ", "ܕܲܢܣ݂ܲܒܼ ܡܲܓܼܵܢ ܫܛܵܪ ܚܵܘ̈ܒܵܬܹܗ ܒܲܚܕܼܵܐ ܡܸܠܬܼܵܐ ܀", ":ܐܘܿ ܕܐܸܬܿܛܲܡܲܐ ܟܠܹܗ ܒܟܼܠܹܗ ܒܥܵܘ̣ܠܐ ܢܕܝܼܕܼܵܐ", "ܕܪܲܣ ܥܲܠ ܟܠܹܗ ܡܲܝܵ̈ܐ ܕܟܼܵܝܵ̈ܐ ܕܲܬܼܝܵܒܼܘܼܬܼܵܐ ܀", ":ܐܘܿ ܕܒܲܙ̣ ܘܲܥܠ݂ܲܒܼ ܐܲܪ̈ܥܵܢܝܵܬܼܵܐ ܒܟܼܠܗܘܿܢ ܚܲܝܵܘ̈ܗܝ", "ܘܲܒܼܝܘܿܡ ܡ̇ܘܬܹܿܗ ܒܲܙ̣ ܛܵܒܼܵܬܼ̈ܐ ܫܡܲܝܵܢ̈ܝܵܬܼܵܐ ܀", ":ܐܘܿ ܕܐܸܬܿܛܲܫܝܼܘ ܪ̈ܵܕܝܲܝ ܒܐܘܼܪܚܵܐ ܡ̣ܢ ܒܝܼܫܘܼܬܹܗ", "ܕܲܕܼܪܲܫ ܐܘܼܪܚܵܐ ܕܲܬܼܝܵܒܼܘܼܬܼܵܐ ܩܕܼܵܡ ܚܲܛܵܝܹ̈ܐ ܀", ":ܐܘܿ ܚܒܸܢܵܢܵܐ ܕܓܲܡܲܪ ܝܵܘܡܵܘ̈ܗܝ ܒܲܣܪܝܼܩܘܼܬܼܵܐ", "ܕܐܸܡ݂ܲܪ ܡܸܠܬܼܵܐ ܘܲܫܩ݂ܲܠ ܐܲܓܼܪܵܐ ܡܲܠܟܿܘܼܬܼ ܪܵܘܡ̇ܐ ܀", ":ܐܘܿ ܟܡܵܐ ܘܐܲܝܟܲܢ ܐܹܨܘܼܪ ܨܲܠܡܵܐ ܕܫܘܼܒܼܩܵܢ ܥܵܘ̣ܠܵܟ", "ܕܒܼܵܐܡܹܝܢ ܚܲܬܿܡܹܗ ܝܵܗܹ̇ܒܼ ܕܲܪ̈ܓܹܐ ܠܕܲܪܓܼܵܟ ܕܲܡ̣ܛܵܟ ܀", ":ܒܨܝܼܪ ܗ̄ܘ̣ ܠܸܫܵܢܝ ܕܲܢܨܘܼܪ ܫܲܪܒܵܟ ܦܵܠܹ̇ܫ ܐܸܣܹ̈ܐ", "ܘܠܵܐ ܝܵ̇ܕܲܥ ܐ̄ܢܵܐ ܕܐܸܓܼܠܸܐ ܟܡܹܐܢܹ̈ܐ ܕܐܘܼܡ̇ܢܘܼܬܼܵܟ ܀", ":ܡܕܲܪܡܲܬܿ ܟܠܵܟ ܘܲܨܢܝܼܥܵܝܼܬܼ ܕܲܒܼܪܬܿ ܚܲܝܲܝ̈ܟ", "ܚ̣ܛܲܝܬܿ ܐܲܝܟ ܕܲܒܼܥ݂ܲܝܬܿ ܘܲܦܢ݂ܲܝܬܿ ܘܐܲܦܝܼܣܬܿ ܐܲܝܟ ܕܲܫܦ݂ܲܪ ܠܵܟ ܀", ":ܫܵܒܹ̇ܩ ܥܵܘ̣ܠܵܟ ܝܵ̇ܕܲܥ ܒܲܠܚܘܿܕܼ ܩܸܦ̈ܠܹܐ ܕܠܸܒܵܟ", "ܘܲܕܼܝܵ̇ܕܲܥ ܠܵܟ ܠܵܐ ܐܲܩܹܨ ܠܵܟ ܪܲܒܿܘܼܬܼ ܥܵܘ̣ܠܵܟ ܀", ":ܚܲܟܿܝܼܡܵܐܝܼܬܼ ܨܵܪܹܗ ܠܫܲܪܒܵܟ ܒܕܲܦܵܐ ܕܚܲܫܵܘ̈ܗܝ", "ܕܢܹܐܠܲܦ ܟܠܢܵܫ ܠܡܸܪܕܼܵܐ ܒܚܲܫܹ̈ܐ ܠܘܵܬܼ ܕܲܥܬܼܝܼ̈ܕܼܵܢ ܀", "ܥܘܼܢܵܝܵܐ: ܫܘܼܒܼܚܵܐ ܠܵܟ ܡܲܦܸܢܹܐ ܛܵܥܲܝܵ̈ܐ: ܠܝܼܕܲܥܬܼܵܐ ܕܪܲܒܿܘܼܬܼ ܫܘܼܒܼܚܹܗ ܀"], "lines": ["ܡܐܡܪܐ ܕܥܣܪܝܢ", "ܥܲܠ ܓܲܝܵܣܵܐ ܘܡܸܬ̣ܐ̱ܡܲܪ ܒܫܲܒܿܬܼܵܐ ܕܲܩܝܵܡܬܵܐ", "ܥܘܼܢܵܝܵܐ", "ܬܵܘܕܿܝܼ ܠܗܵܘ̇ ܕܲܕܼܪܲܫ ܐܘܼܪܚܵܐ ܠܡܲܠܟܿܘܼܬܼܵܐ: ܒܐܵܫܹ̇ܕܼ ܕܡܵܐ", ":ܕܐ̄ܢܵܫܵܐ: ܐܲܚܲܝ̈", ":ܒܪܝܼܬܼܵܐ ܚܕܲܬܵܐ ܒܪ̣ܵܐ ܒܵܪܘܿܝܵܐ ܒܪܹܫ ܓܵܓܼܘܼܠܬܵܐ", "ܘܚܵܘܝܼ ܚܲܝܠܵܐ ܕܐܘܼܡ̇ܢܘܼܬܹܗ ܒܓܲܒܼܪܵܐ ܙܩܝܼܦܵܐ ܀", ":ܓܲܒܼܪܵܐ ܙܩܝܼܦܵܐ ܚܙ̣ܵܘ ܐܲܪ̈ܥܵܢܹܐ ܘܲܫܡܲܝܵܢܹ̈ܐ", "ܘܲܟܼܢܲܫ̣ܘ ܨܹܐܕܼܵܘܗܝ ܕܢܸܚܙܘܿܢ ܬܲܗܪܵܐ ܕܡܸܬܼܡܲܠܲܠ ܒܹܗ ܀", ":ܒܪܝܼܬܼܵܐ ܟܠܵܗ̇ ܟܸܢܫܲܬ̤ ܡ̣ܢ ܟܠ ܦܸܢ̈ܝܵܢ", "ܠܡܸܬܼܒܲܩܵܝܘܼ ܒܐܘܼܡܵܢܘܼܬܼܵܐ ܕܲܒܼܪܹܫ ܩܲܝܣܵܐ ܀", ":ܐܘܼܡܵܢܵܐܝܼܬܼ ܨܵܪܹܗ ܠܥܵܠܲܡ ܡܵܪܹܗ ܕܥܵܠܲܡ", "ܘܐܵܣܸܩ ܣܵܡܹ݂ܗ ܥܲܠ ܪܹܫ ܩܲܝܣܵܐ ܕܢܼܚܙܹܝܗܝ ܟܠܢܵܫ ܀", ":ܒܕܲܦܵܐ ܕܦܲܓܼܪܵܐ ܡܲܬܼܚܲܙܝܵܢܵܐ ܨܵܪ ܟܠ ܒܸܪ̈ܝܵܢ", "ܕܢܸܬܼܒܲܩܘܿܢ ܒܹܗ ܡܠܝܼܠܹ̈ܐ ܘܚܲܪ̈ܫܹܐ ܒܐܘܼܡ̇ܢܘܼܬܹܗ ܀", ":ܒܐ̄ܢܵܫܵܐ ܣܲܝܟܹܗ ܠܲܥܒܼܵܕܼ ܐܝܼܕܼܵܘ̈ܗܝ ܒܫܘܼܪܵܝ ܙܲܒܼܢܹ̈ܐ", "ܘܲܒܼܒܲܪܢܵܫܵܐ ܓܡ݂ܲܪ ܬܘܼܩܵܢܹܗ ܒܫܘܼܠܵܡ ܙܲܒܼܢܹ̈ܐ ܀", ":ܐ̄ܢܵܫܵܐ ܓܒܼ݂ܵܐ ܠܹܗ ܕܲܢܚܲܕܸܿܬܼ ܒܹܗ ܥܵܠܡܵܐ ܒܲܠܝܵܐ", "ܘܡܲܪ̣ܩܹܗ ܒܚܲܫܹ̈ܐ ܘܚܵܘܝܼ ܫܘܼܦܪܹܗ ܠܥܹܝܢ ܟܠ ܒܸܪ̈ܝܵܢ ܀", ":ܒܩܲܝܣܵܐ ܩܲܒܼܥܹܗ ܐܲܝܟ ܡܲܚܙܝܼܬܼܵܐ ܠܥܹܝܢ ܚܲܙܵܝܹ̈ܐ", "ܕܲܢܚܘܼܪܘܼܢ ܒܹܗ ܘܢܸܚܙܘܿܢ ܡܘܼܡܹ̈ܐ ܕܲܩܢܘܿܡܲܝ̈ܗܘܿܢ ܀", ":ܐܲܝܟ ܕܲܠܚܸܘܝܵܐ ܕܲܙܩܲܦ̣ ܡܘܼܫܹܐ ܙܲܩܦܹܗ ܐܵܦ ܠܹܗ", "ܕܢܲܐܣܸܐ ܠܐ̄ܢܵܫܵܐ ܡ̣ܢ ܢܘܼܟܼ̈ܬܵܬܼܵܐ ܕܫܹܐܕܹ̈ܐ ܛܪ̈ܘܼܢܹܐ ܀", ":ܫܹܐܕܹ̈ܐ ܢܲܟܬܿܘܼܗܝ ܠܓܸܢܣܵܐ ܕܐ̄ܢܵܫܵܐ ܚܲܪܡܵܢܵܐܝܼܬܼ", "ܘܲܬܼܠܵܐ ܐ̄ܢܵܫܵܐ ܒܪܹܫ ܓܵܓܼܘܼܠܬܵܐ ܕܢܲܚܸܐ ܠܐ̄ܢܵܫܵܐ ܀", ":ܨܹܐܕܼܵܘܗܝ ܐܲܦܢܝܼ ܚܝܵܪܵܐ ܕܟܼܠܢܵܫ ܚܘܼܒܵܢܵܐܝܼܬܼ", "ܕܐܲܝܢܵܐ ܕܚܵܐܲܪ ܒܪܸܚܡܲܬܼ ܚܘܼܒܵܐ ܢܸܘܟܹܿܐ ܠܫܹܐܕܹ̈ܐ ܀", ":ܒܚܘܼܒܵܐ ܚܵܪ̣ܘ ܒܹܗ ܡܠܝܼܠܹ̈ܐ ܘܚܲܪ̈ܫܹܐ ܒܦܲܓܼܪܵܐ ܨܠܝܼܒܼܵܐ", "ܘܚܲܫܘ̣ ܥܲܠ ܚܲܫܹܗ ܘܲܩܢ̣ܵܘ ܣܲܒܼܪܵܐ ܒܦܘܼܪܩܵܢ ܐ̄ܢܵܫܵܐ ܀", ":ܚܘܼܒܵܢܵܐܝܼܬܼ ܚܵܪ ܒܹܗ ܥܵܠܡܵܐ ܒܦܘܼܪܩܵܢ ܚܲܝܵܘ̈ܗܝ", "ܕܲܚܙ̣ܵܐ ܕܡܲܛܝܼ ܙܒܲܢ ܚܘܼܕܵܬܼܵܐ ܕܥܲܬܿܝܼܩܘܼܬܹܗ ܀", ":ܒܨܲܥܪܵܐ ܪܲܒܵܐ ܚ̣ܙܵܝܗܝ ܟܲܕܼ ܩܵܐܹ̇ܡ ܒܹܝܬܼ ܓܲܝܵܣܹ̈ܐ", "ܘܐܲܟܼܪܝܼ ܣܲܓܿܝܼ ܥܲܠ ܡܘܼܟܵܟܹܗ ܕܲܕܠܵܐ ܢܵܡܘܿܣ ܀", ":ܒܚܘܼܒܹܿܗ ܬܗܲܪܘ ܗ̄ܘ̣ܵܘ ܟܝܵܢܹ̈ܐ ܚܲܪ̈ܫܹܐ ܐܵܦ ܡܲܠܵܠܹ̈ܐ", "ܕܩܲܒܸܿܠ ܕܲܢܡܘܼܬܼ ܚܠܵܦ ܚܘܼܕܵܬܼܵܐ ܕܲܟܼܝܵܢܲܝ̈ܗܘܿܢ ܀", ":ܪܸܡܙܵܐ ܟܲܣܝܵܐ ܚܲܟܸܿܡ ܐܸܢܘܿܢ ܠܡܸܬܿܕܲܡ̇ܪܘܼ", "ܒܓܲܒܼܪܵܐ ܙܩܝܼܦܵܐ ܕܲܙܩܝܼܦ ܥܲܡܹܗ ܥܵܠܡܵܐ ܘܥܵܘ̣ܠܹܗ ܀", ":ܐܘܿ ܬܸܕܼܡܘܼܪܬܵܐ ܕܚܹܝܠ ܒܵܪܘܿܝܵܐ ܕܠܵܐ ܡܸܬܼܡܲܠܲܠ", "ܕܙܲܦܹ݂ܗ ܠܥܵܠܡܵܐ ܘܠܲܪ̈ܓܼܝܼܓܼܵܬܹܗ ܒܚܲܕܼ ܒܲܪܢܵܫܵܐ ܀", ":ܬܲܗܪܵܐ ܪܲܒܵܐ ܚܙ݂ܲܝ̈ ܒܸܪ̈ܝܵܬܼܵܐ ܒܚܲܕܼ ܒܲܪܢܵܫܵܐ", "ܕܲܙܩܝܼ̈ܦܵܢ ܗ̣̄ܘܲܝ̈ ܥܲܡ ܡ̇ܝܘܿܬܼܵܐ ܕܲܒܼܪܹܫ ܩܲܝܣܵܐ ܀", ":ܒܗܵܢܵܐ ܬܲܗܪܵܐ ܬܗܲܪ ܓܲܝܵܣܵܐ ܕܡ̣ܢ ܝܲܡܝܼܢܵܐ", "ܘܐܲܚܕܹܿܗ ܓܘܼܢܚܵܐ ܥܲܠ ܣܘܼܥܪܵܢܹܗ ܕܕܲܠܵܐ ܢܵܡܘܿܣ ܀", ":ܚܲܫܵܐ ܪܲܒܵܐ ܠܒܸܫ ܣܵܪܘܿܚܵܐ ܥܲܠ ܣܘܼܪ̈ܚܵܢܵܘܗܝ", "ܕܲܚܙ̣ܵܐ ܒܪܝܼܬܼܵܐ ܕܐܲܒܼܝܼܠܵܐ ܗ̄ܘ̣ܵܬܼ ܚܲܫܝܼܫܵܐܝܼܬܼ ܀", ":ܚ̣ܙܵܐ ܠܲܟܼܝܵܢܹ̈ܐ ܕܲܟܼܡܝܼܪܝܼܢ ܗ̄ܘ̣ܵܘ ܒܥܸܕܵܢ ܚܲܫܵܐ", "ܘܚܲܫ̣ ܘܐܸܬܿܬܲܢܲܚ ܥܲܠ ܣܲܢܝܵܬܹ̈ܗ ܕܲܟܼܠܵܐ ܡܸܢܝܵܢ ܀", ":ܚܙ̣ܵܐ ܢܲܗܝܼܪܹ̈ܐ ܕܲܥܛܝܼܦܝܼܢ ܗ̄ܘ̣ܵܘ ܢܲܚ̈ܬܹܿܐ ܕܐܸܝܼܠܵܐ", "ܘܲܬܼܘܲܪ ܣܲܓܿܝܼ ܥܲܠ ܫܘܼܚܠܵܦܵܐ ܕܛܲܟܼܣܵܐ ܕܲܒܼܗܘܿܢ ܀", "ܚܙ̣ܵܐ ܕܲܡܙܲܥܙܲܥ ܙܵܘܥܵܐ ܠܐܲܪܥܵܐ ܐܲܝܟ ܕܲܠܡܸܦܲܠ:", "ܘܙܵܥ ܘܐܸܬܼܒܲܠܗܝܼ ܥܲܠ ܩܲܫܝܘܼܬܼܵܐ ܕܢܸܓܼ̈ܕܹܿܐ ܕܐܸܡܹܗ ܀", ":ܚܙ̣ܵܐ ܕܡܸܨܛܲܪܹܝܢ ܫܘܿܥܹ̈ܐ ܩ̈ܫܲܝܵܐ ܘܲܒܼܗܝܼܠ ܥܲܡܵܐ", "ܘܲܚܠܵܦ ܢܲܚܬܵܐ ܣܲܕܹܿܩ ܢܲܦܫܹܗ ܥܲܠ ܡ̇ܐ ܕܲܗܘ̤ܵܐ ܀", ":ܚܙ̣ܸܵܐ ܕܲܡܒܲܙܚܝܼܢ ܚܲܪ̈ܡܹܐ ܒܓܲܒܼܪܵܐ ܕܲܙܩܝܼܦ ܥܲܡܹܗ", "ܘܲܪܢܵܐ ܕܡ̇ܢܲܐ ܗ̄ܝܼ ܥܸܠܲܬܼ ܡ̇ܘܬܹܿܗ ܘܥܸܠܲܬܼ ܒܸܙܚܹܗ ܀", ":ܚܲܟܿܝܼܡܵܐܝܼܬܼ ܪܢ̣ܵܐ ܘܐܸܬܼܚܲܫܲܒܼ ܐܲܝܟ ܦܵܪܘܿܫܵܐ", "ܕܡܸܛܠܗܵܢܵܐ ܚܫܸܟܼܘ ܢܲܗܝܼܪܹ̈ܐ ܘܙܵܥܲܬ̤ ܐܲܪܥܵܐ ܀", ":ܠܡܵܢ ܟܲܝ ܚܸܫܟܵܐ ܘܙܵܥܵܐ ܐܲܟܚ̄ܕܼ ܡܸܬܼܪܲܢܸܐ ܗ̄ܘ̣ܵܐ", "ܘܥܲܠ ܡ̇ܢ ܬܲܪܬܹܿܝܢ ܕܥܲܣ̈ܩܵܢ ܣܲܓܿܝܼ ܒܲܚܕܼܵܐ ܫܵܥܵܐ ܀", ":ܡܲܢ ܟܲܝ ܐܲܘܝܼܥ ܟܝܵܢܹ̈ܐ ܚܲܪ̈ܫܹܐ ܡ̣ܢ ܫܸܪ̈ܫܲܝܗܘܿܢ", "ܘܗܵܐ ܡܸܬܼܒܲܠܗܝܼܢ ܐܲܝܟ ܝܵܠܹܕܿܬܵܐ ܕܚܲܣ݂ܢܵܗ̇ ܟܹܐܒܼܵܐ ܀", ":ܡܲܢ̣ܘܼ ܫܲܚܠܸܦ ܫܲܦܝܘܼܬܼ ܢܘܼܗܪܵܐ ܠܘܵܬܼ ܚܸܫܘܿܟܼܵܐ", "ܘܡܲܢ̣ܘܼ ܙܲܥܙܲܥ ܐܲܦܹ̈ܐ ܕܐܲܪܥܵܐ ܒܝܲܕܼ ܢܵܘܕܵܢܵܐ ܀", ":ܡܲܢ ܐܲܪܡܝܼ ܒܹܗ ܦܓܼܘܼ̈ܕܹܐ ܒܫܸܡܫܵܐ ܩܲܠܝܼܠ ܪܲܗܛܵܐ", "ܘܡܲܢ̣ܘܼ ܗܲܦܟܹܿܗ ܠܣܲܗܪܵܐ ܦܨܝܼܚܵܐ ܠܲܕܼܡܵܐ ܟܡܝܼܪܵܐ ܀", ":ܠܡܲܢ ܐܲܒܼܝܼܠܝܼܢ ܟܝܵܢܹ̈ܐ ܚܲܪ̈ܫܹܐ ܕܠܵܐ ܒܲܥܝܵܕܼܵܐ", "ܘܥܲܠ ܡ̇ܢ ܒܵܟܹ̇ܝܢ ܐܲܝܟ ܕܥܲܠ ܒܘܼܟܼܪܵܐ ܕܡܲܪܝܼܪ ܐܸܒܼܠܹܗ ܀", ":ܠܡܵܢܵܐ ܡܕܲܡܥܵܐ ܐܲܪܥܵܐ ܕܸܡܥܹ̈ܐ ܪܵܥܘܿܡܵܐܝܼܬܼ", "ܘܥܲܠ ܡ̇ܢ ܡܲܚ̈ܬܼܵܢ ܥܲܝܢܹ̈ܐ ܕܐܲܦܹܝ̈ܗ̇ ܕܸܡܥܹ̈ܐ ܕܢܵܘܕܵܐ ܀", ":ܠܡܵܐ ܟܲܝ ܟܹܐܢܵܐ ܗ̄ܘ̣ ܓܲܒܼܪܵܐ ܙܩܝܼܦܵܐ ܕܙܩܝܼܦ ܥܲܡܲܢ", "ܘܡܸܛܠܵܬܹܗ ܠܒܼܝܼܫܝܼܢ ܐܸܒܼܠܵܐ ܟܝܵܢܹ̈ܐ ܚܲܪ̈ܫܹܐ ܀", ":ܕܲܠܡܵܐ ܚܣܵܡܵܐ ܨܲܠܒܹ݂ܗ ܒܥܵܘ̣ܠܵܐ ܟܲܕܼ ܠܵܐ ܚܲܝܵܒܼ", "ܘܡܹܐܟܲܠܩܲܪܨܵܐ ܩ̣ܒܲܥ ܒܹܗ ܨܹܨܹ̈ܐ ܟܲܕܼ ܠܵܐ ܫܵܘܹ̇ܐ ܀", ":ܕܲܠܡܵܐ ܟܵܗܢܹ̈ܐ ܚܣܲܡ̣ܘ ܒܹܗ ܘܣܲܩ̣ܪܘܼܗܝ ܥܵܘ̇ܠܵܐܝܼܬܼ", "ܡܸܛܠ ܕܲܣܥ݂ܲܪ ܚܲܝܠܹ̈ܐ ܕܪܵܡܝܼܢ ܡ̣ܢ ܕܲܪ̈ܓܲܝܗܘܿܢ ܀", ":ܠܡܵܢܵܐ ܠܚܝܼܡܝܼܢ ܘܲܡܨܲܚܹܝܢ ܠܹܗ ܐܲܝܟ ܕܲܠܒܼܝܼܫܵܐ", "ܕܗܵܐ ܛܵܒܼ ܢܵܨܲ݁ܚ ܫܸܡ ܥܘܼܕܼܪܵܢܵܐ ܕܦܲܠܸܓܼ ܒܐܲܪܥܵܐ ܀", ":ܠܡܵܢܵܐ ܫܵܬܹ̇ܐ ܨܲܥܪܵܐ ܘܒܸܙܚܵܐ ܐܲܝܟ ܚܲܝܒܼܵܐ", "ܕܗܵܐ ܙܵܟܼܘܼܬܹܗ ܛܥܝܼܢܝܼܢ ܡܝܼ̈ܬܹܐ ܕܢܲܚܸܡ ܐܸܢܘܿܢ ܀", ":ܐܸܢ ܠܝܼ ܨܲܠܒ݂ܲܢܝ ܥܵܘ̣ܠܵܐ ܕܲܩܢܘܿܡܝ ܠܦܘܼܬܼ ܣܘܼܪ̈ܚܵܢܲܝ", "ܗܘ̤ ܕܠܵܐ ܐܲܣܟܸܿܠ ܠܡܵܢ ܡܸܬܼܚܲܝܲܒܼ ܥܵܘ̇ܠܵܐܝܼܬܼ ܀", ":ܐܸܢ ܠܝܼ ܦܲܟܼܪܘܼܢܝ ܚܵܘ̈ܒܹܿܐ ܕܚܵܒܹ̇ܬܼ ܨܝܕ ܟܹܐܢܘܼܬܼܵܐ", ":ܗܘ̤ ܕܙܲܟܵܝܵܐ ܗ̄ܘ̣ ܠܡܵܢܵܐ ܡܲܪܟܲܢ ܪܹܫܹܗ ܒܩܲܝܣܵܐ", "ܐܸܢ ܠܝܼ ܕܲܚܛܹ̇ܝܬܼ ܨܵܕܼܘܼܢܝ ܦܲܚܹ̈ܐ ܕܛܸܡ̇ܪܹܬܼ ܒܐܲܪܥܵܐ:", "ܗܘ̤ ܕܲܒܼܡܸܠܵܘ̈ܗܝ ܚ̣ܝܵܘ ܚܲܛܵܝܹ̈ܐ ܠܡܵܢܵܐ ܡ̇ܐܹ̇ܬܼ ܀", ":ܫܡܝܼܥ ܠܝܼ ܛܸܒܹ̈ܐ ܕܚܹܝܠ ܐܵܬܼ̈ܘܵܬܼܵܐ ܕܲܣܥܲܪ ܒܐܲܪܥܵܐ", "ܕܠܵܘ ܟܹܐܢܵܐܝܼܬܼ ܦܲܪ̣ܥܘܼܗܝ ܐ̄ܢܵܫܵܐ ܚܸܒܼܠܹ̈ܐ ܕܡ̇ܘܬܵܐ ܀", ":ܗܵܠܹܝܢ ܗܘ̤ ܒܹܗ ܡܸܬܼܚܲܫܲܒܼ ܗ̄ܘ̣ܵܐ ܒܲܪ ܝܲܡܝܼܢܵܐ", "ܘܐܲܝܟ ܕܲܝܵ̇ܢܵܐ ܒܚ݂ܲܪ ܣܘܼܥܪܵܢܵܐ ܕܲܚܙ̣ܵܐ ܒܩܲܝܣܵܐ ܀", ":ܠܕܼܝܼܢܵܐ ܟܹܐܢܵܐ ܥܲܠ̣ ܥܲܡ ܝܲܨܪܹܗ ܦܵܪܘܿܫܵܐܝܼܬܼ", "ܘܚܲܝܸܒܼ ܥܵܘ̣ܠܹܗ ܘܙܲܟܝܼ ܠܟܹܐܢܵܐ ܕܲܙܩܲܦ ܥܲܡܹܗ ܀", ":ܐܲܝܟ ܕܲܒܼܟܼܘܼܪܵܐ ܒܩܵܝ̣ܗܝ ܠܲܫܪܵܪܵܐ ܘܐܲܣܠܝܼ ܠܙܹܐܦܵܐ", "ܘܚܵܘܝܼ ܫܘܼܦܪܵܐ ܕܡܸܠܲܬܼ ܩܘܼܫܬܵܐ ܠܥܹܝܢ ܚܲܙܵܝܹ̈ܐ ܀", ":ܘܟܲܕܼ ܛܵܒܼ ܚܲܫܵܐ ܕܚܲܫܲܝ̈ ܦܲܓܼܪܵܐ ܙܵܩܹ̇ܬܼ ܗ̄ܘ̣ܵܐ ܠܹܗ", "ܠܵܐ ܚܵܒܼ݂ ܘܐܲܫܦܸܠ ܡ̣ܢ ܬܲܟܼܬܿܘܼܫܵܐ ܕܠܘܼܩܒܲܠ ܥܵܘ̣ܠܵܐ ܀", ":ܙܲܝܢܵܐ ܕܩܘܼܫܬܵܐ ܠܹܗ ܚܲܝܵܒܼ ܗ̄ܘ̣ܵܐ ܒܥܸܕܵܢ ܚܲܫܵܐ", "ܘܓܲܢ̄ܒܵܪܵܐܝܼܬܼ ܐܲܩܪܸܒܼ ܘܲܙܟܼܵܐ ܕܠܵܐ ܒܲܥܝܵܕܼܵܐ ܀", ":ܩܹܐܪܣܵܐ ܩܲܫܝܵܐ ܦܠܲܥ̣ ܒܹܗ ܡ̣ܢ ܫܹܠܝ ܒܪܹܫ ܓܵܓܼܘܼܠܬܵܐ", "ܘܲܚܠܝܼܨܵܐܝܼܬܼ ܝܲܗ̣̄ܒܼ ܗ̄ܘ̣ܵܐ ܢܲܦܫܹܗ ܠܘܵܬܼ ܬܲܟܼܬܿܘܼܫܵܐ ܀", ":ܐܲܝܟ ܕܲܠܡܵܘܬܵܐ ܣܵܡ̣ܗ̇ ܠܢܲܦܫܹܗ ܟܲܕܼ ܛܵܒܼ ܡܝܼܬܼ ܗ̄ܘ̣ܵܐ", "ܘܐܲܩܠܝܼ ܘܒܲܣܲܪ ܥܲܠ ܟܠ ܚܲܫ̈ܝܼܢ ܐܲܝܟ ܠܵܐ ܚܵܐܹ̇ܫ ܀", ":ܬܪܹܝܢ ܬܲܟܼܬܿܘܼܫܹ̈ܐ ܥܒ݂ܲܕܼ ܟܲܕܼ ܩܵܐܹ̇ܡ ܥܲܠ ܪܹܫ ܩܲܝܣܵܐ", "ܠܘܼܩܒܲܠ ܥܵܘ̣ܠܵܐ ܘܠܘܼܩܒܲܠ ܒܸܙܚܵܐ ܕܡ̣ܢ ܡܲܪ̈ܵܚܹܐ ܀", ":ܐܲܝܟ ܐܲܬܼܠܹܝܛܹ̈ܐ ܩܵܡ̣ ܒܲܙܩܝܼܦܵܐ ܡܓܲܝܸܣ ܐ̄ܢܵܫܵܐ", "ܘܐܸܚܲܕܼ ܕܲܪܵܐ ܥܲܡ ܣܲܢ̈ܝܵܬܹܗ ܘܒܸܙܚܵܐ ܕܥܲܡܵܐ ܀", ":ܥܵܘ̣ܠܵܐ ܘܥܲܡܵܐ ܙܩܝܼܦ ܗ̄ܘ̣ܵܐ ܠܩܘܼܒܼܠܹܗ ܐܲܝܟ ܡܲܫܪܝܼܬܼܵܐ", "ܘܗܘ̤ ܒܲܠܚܘܿܕܼܵܘܗܝ ܙܟܼܵܐ ܠܲܚܛܝܼܬܼܵܐ ܘܲܠܙܵܩܘܿܦܹ̈ܐ ܀", ":ܐܘܿ ܟܡܵܐ ܬܡܝܼܗ ܗ̄ܘ̣ܵܐ ܩܪܵܒܼܵܐ ܕܲܥܒ݂ܲܕܼ ܪܦܸܐ ܪܸܥܝܵܢܵܐ", "ܕܲܒܼܥܸܕܵܢܵܐ ܕܲܦܣܵܩ ܣܲܒܼܪܵܐ ܫܩ݂ܲܠ ܙܵܟܼܘܼܬܼܵܐ ܀", ":ܒܥܸܕܵܢ ܡ̇ܘܬܵܐ ܥܲܠ̣ ܠܲܩܪܵܒܼܵܐ ܫܠܝܼܚ ܡ̣ܢ ܙܲܝܢܵܐ", "ܘܥܲܪܛܸܠܵܐܝܼܬܼ ܙܟܼܵܐ݂ ܠܟܼܠ ܚܲܫܝܼ̈ܢ ܕܲܠܒܲܪ ܘܕܲܠܓܼܵܘ ܀", ":ܙܲܝܢܵܐ ܕܒܸܙܚܵܐ ܠܒܼܝܼܫ ܗ̄ܘ̣ܵܐ ܥܲܡܵܐ ܠܘܼܩܒܲܠ ܡ̇ܪܲܢ", "ܘܲܡܫܲܕܹܿܐ ܗ̄ܘ̣ܵܐ ܡܸܠܹ̈ܐ ܕܨܲܥܪܵܐ ܐܲܝܟ ܠܘܿܠ̈ܝܵܬܼܵܐ ܀", ":ܡ̣ܢ ܦܘܼܡ ܛܲܡ̈ܐܹܐ ܡܸܬܼܒܲܙܲܚ ܗ̄ܘ̣ܵܐ ܡܩܲܕܹܿܫ ܟܲܡ̈ܠܹܐ", "ܘܐܲܝܟ ܣܵܪܘܿܚܵܐ ܡܸܬܼܚܲܣܲܪ ܗ̄ܘ̣ܵܐ ܡ̣ܢ ܡܲܪ̈ܲܚܹܐ ܀", ":ܐܵܦ ܓܲܝܵܣܵܐ ܕܡ̣ܢ ܣܸܡܵܠܵܐ ܡܲܗܸܠ ܗ̄ܘ̣ܵܐ ܒܹܗ", "ܘܛܵܒܼ ܡ̣ܢ ܥܲܡܵܐ ܫܵܕܹ̇ܐ ܗ̄ܘ̣ܵܐ ܒܹܗ ܓܹܐܕ̈ܐ ܕܨܲܥܪܵܐ ܀", ":ܡܲܪܵܚܵܐܝܼܬܼ ܣܥ݂ܲܪ ܡܲܪܵܚܵܐ ܒܓܼܘܼܡܕܵܐ ܣܲܟܼܠܵܐ", "ܘܲܚܠܵܦ ܣܲܝܦܵܐ ܫܡ݂ܲܛ ܠܸܫܵܢܹܗ ܠܡܹܐܫܲܕܼ ܨܲܥܪܵܐ ܀", ":ܐܸܢ ܐܲܢ̄ܬܿܘܼ ܠܡ ܡܫܝܼܚܵܐ ܕܐܵܬܹܿܐ ܐܸܡ݂ܲܪ ܥܲܛܠܵܐ", "ܦܲܨܵܐ ܢܲܦܫܵܟ ܘܦܲܨܵܐ ܐܵܦ ܠܲܢ ܡ̣ܢ ܫܘܼܢܵܩܵܐ ܀", ":ܐܸܢܗܘ̤ ܕܡܲܠܟܵܐ ܐܲܢ̄ܬܿ ܘܕܝܼܠܵܟ ܐܝܼܬܼܵܘܗܝ ܕܵܘܝܼܕܼ", "ܦܩܘܿܕܼ ܡܸܙܕܲܝܢܝܼܢ ܚܲܝ̈ܠܵܘܵܬܼܵܟ ܥܲܠ ܨܵܠܘܼܒܲܝ̈ܟ ܀", ":ܐܸܢܗܘ̤ ܕܲܒܼܪܵܐ ܐܢ̄ܬܿ ܘܒܲܪ ܐܲܠܵܗܵܐ ܐܢ̄ܬܿ ܐܲܝܟ ܕܐܸܡܲ݁ܪ ܐܲܢ̄ܬܿ", "ܚܘܿܬܼ ܡ̣ܢ ܙܩܝܼܦܵܐ ܘܗܵܐ ܡܸܫܬܲܪܲܪ ܫܡܵܐ ܕܲܒܼܪܘܼܬܼܵܟ ܀", ":ܐܸܢ ܫܲܪܝܼܪܝܼܢ ܚܲܝܠܹ̈ܐ ܕܲܣܥ݂ܲܪܬܿ ܨܹܝܕ ܐ̄ܢܵܫܘܼܬܼܵܐ", "ܚܵܘܵܐ ܚܲܝܠܵܟ ܒܢܝܼܫܵܐ ܕܢܲܦܫܵܟ ܘܡܸܬܼܗܲܝܡܲܢ ܐܢ̄ܬܿ ܀", ":ܐܸܢ ܙܲܟܵܝܵܐ ܐܢ̄ܬܿ ܘܐܝܼܩܹܐ ܨܲܠܒܼ݂ܘܼܟ ܐ̄ܢܵܫܵܐ ܒܩܲܝܣܵܐ", "ܩܪܝܼ ܠܐܲܠܵܗܵܐ ܘܢܸܬܼܒܲܥ ܨܲܥܪܵܐ ܕܛܵܠܘܿܡܘܼܬܼܵܟ ܀", ":ܐܘܿ ܟܡܵܐ ܢܒ݂ܲܚ ܗ̄ܘ̣ܵܐ ܟܲܠܒܵܐ ܦܲܩܪܵܐ ܒܗܵܘ̇ ܒܲܣܝܼܡܵܐ", "ܘܠܵܐ ܐܸܬܼܟܲܚܲܕܼ ܙܲܠܝܼܠ ܢܲܦܫܵܐ ܡ̣ܢ ܩܲܕܿܝܼܫܵܐ ܀", ":ܐܘܿ ܟܡܵܐ ܓܲܕܸܿܦ ܦܘܼܡ ܡܲܪܵܚܵܐ ܥܲܠ ܡܲܟܿܝܼܟܼܵܐ", "ܘܠܵܐ ܒܗܸܬܼ ܚܲܪܡ̇ܐ ܠܵܐ ܡ̣ܢ ܥܵܘ̣ܠܵܐ ܘܠܵܐ ܡ̣ܢ ܚܲܫܹܗ ܀", ":ܐܘܿ ܟܡܵܐ ܣܲܝܒܲܪ ܪܸܡܙܵܐ ܟܲܣܝܵܐ ܠܡܲܪܵܚܘܼܬܹܗ", "ܘܠܵܐ ܐܲܣܸܦ ܒܹܗ ܢܘܼܪܵܐ ܕܪܘܼܓܼܙܵܐ ܥܲܙܝܼܙܵܐܝܼܬܼ ܀", ":ܒܩܵܠ ܨܘܿܚ̈ܝܵܬܹܗ ܛܲܢ ܘܐܸܬܼܥܲܙܲܙ ܒܲܪ ܝܲܡܝܼܢܵܐ", "ܘܲܛܥ̣ܵܐ ܚܲܫܵܘ̈ܗܝ ܘܫܲܪܝܼ ܡܲܩܪܸܒܼ ܠܘܼܩܒܲܠ ܨܲܥܪܹܗ ܀", ":ܩܪܵܒܼܵܐ ܟܹܐܢܵܐ ܥܒ݂ܲܕܼ ܙܲܕܿܝܼܩܵܐ ܥܲܡ ܥܵܘ̇ܠܵܐ", "ܘܚܲܟܿܝܼܡܵܐܝܼܬܼ ܫܪ̣ܵܐ ܒܹܗ ܓܹܐܪܹ̈ܐ ܕܲܬܼܘܵܬܼ ܢܲܦܫܵܐ ܀", ":ܫܸܡ ܐܲܠܵܗܵܐ ܬܢ݂ܵܐ ܚܲܟܿܝܼܡܵܐ ܠܲܕܼܠܵܐ ܐܲܠܵܗ", "ܕܠܵܐ ܕܵܚܹ̇ܠ ܐܲܢ̄ܬܿ ܡ̣ܢ ܐܲܠܵܗܵܐ ܕܟܹܐܝܢ ܒܘܼܚܪܵܢܹܗ ܀", ":ܐܲܝܟ ܕܲܒܼܝܼܢܵܐ ܐܸܡ݂ܲܪ ܥܲܡܹܗ ܕܚܲܝܵܒܼ ܡ̇ܘܬܵܐ", "ܕܥܲܠ ܡ̇ܢ ܐܵܫ̇ܕܲܬܿ ܥܵܘ̣ܠܵܐ ܕܦܘܼܡ̇ܟ ܥܲܠ ܙܲܟܝܵܐ ܀", ":ܠܡܵܢ ܡܲܗܸܠ ܐܲܢ̄ܬܿ ܡܲܪܵܚܵܐܝܼܬܼ ܒܲܕܼܠܵܐ ܡܘܼܡ̇ܐ", "ܘܡܲܣܓܹܿܝܬܿ ܢܸܓܼ̈ܕܹܿܐ ܕܲܓܼܙܵܪ ܕܝܼܢܵܐ ܥܲܠ ܣܲܟܼܠܘܼܬܼܵܟ ܀", ":ܠܵܐ ܝܵ̇ܕܲܥ ܐܲܢ̄ܬܿ ܕܥܵܘ̣ܠܵܐ ܕܢܲܦܫܲܢ ܬܠ̣ܵܢ ܒܲܙܩܝܼܦܵܐ", "ܘܡܲܪܲܚܘܼܬܲܢ ܥܒ݂ܲܕܼܬܿܢ ܕܲܢܡܘܼܬܼ ܕܠܵܐ ܚܵܘܣܵܢܵܐ ܀", ":ܠܲܢ ܟܹܐܢܵܐܝܼܬܼ ܬܲܒܼܥ݂ܲܢ ܕܝܼܢܵܐ ܪܸܡܙܵܐ ܟܲܣܝܵܐ", "ܘܐܲܝܟ ܣܘܼܥܪ̈ܵܢܲܝܢ ܦܲܪ̣ܥܲܢ ܐܲܓܼܪܵܐ ܡ̇ܘܬܵܐ ܨܥܝܼܪܵܐ ܀", ":ܗܵܢ ܙܲܟܵܝܵܐ ܗ̄ܘ̣ ܘܩܲܕܲܝܼܫ ܘܲܕܼܟܸܐ ܡ̣ܢ ܟܘܼ̈ܬܼܡ̇ܬܼܵܐ", "ܘܲܕܼܠܵܐ ܣܲܟܼܠܘܼ ܨܲܠܒܹܗ ܥܲܡܵܐ ܥܘܝܼܪ ܒܲܚܣܵܡܵܐ ܀", ":ܠܡܵܢܵܐ ܒܵܥܹ̇ܝܬܿ ܕܬܸܗܘܸܐ ܚܲܒܼܪܵܐ ܒܲܕܼܡ̇ܐ ܛܠܝܼܡܵܐ", "ܘܬܸܚܒܿܘܿܫ ܢܲܦܫܵܟ ܒܲܓܼܙܵܪ ܕܝܼܢܵܐ ܕܥܲܡ ܩܵܛܘܿܠܹ̈ܐ ܀", ":ܠܵܐ ܣܵܦܹ̇ܩ ܠܵܟ ܕܡ̇ܐ ܩܲܕܼܡ̇ܝܵܐ ܕܐܸܫܲܕܲܬܿ ܡܲܓܼܵܢ", "ܐܸܠܵܐ ܕܬܼܵܘܣܸܦ ܥܵܘ̣ܠܵܐ ܥܦܝܼܦܵܐ ܥܲܠ ܩܲܕܼܡܵܝܵܐ ܀", ":ܠܵܐ ܟܲܕܿܘܼ ܠܵܟ ܡ̇ܘܬܵܐ ܕܙܲܒܼܢܵܐ ܕܲܚܠܵܦ ܥܵܘ̣ܠܵܟ", "ܐܸܠܵܐ ܕܲܬܼܡܘܼܬܼ ܡ̇ܘܬܵܐ ܟܲܣܝܵܐ ܕܠܵܐ ܫܘܼܠܵܡܵܐ ܀", ":ܐܘܿ ܡܲܠܦܵܢܵܐ ܚܲܕܼܬܼܵܐ ܕܐܲܟܼܪܸܙ ܫܪܵܪܵܐ ܒܐܲܪܥܵܐ", "ܘܦܲܪܣܝܼ ܘܐܲܟܸܿܣ ܥܵܘ̣ܠܵܐ ܛܪܘܼܢܵܐ ܒܡܸܠܲܬܼ ܦܘܼܡܗ ܀", ":ܐܘܿ ܥܵܘ̇ܠܵܐ ܕܦܲܪܣܝܼ ܥܵܘ̣ܠܵܐ ܕܐܸܬܼܥܲܝܲܕܼ ܒܹܗ", "ܘܐܲܟܼܪܸܙ ܩܘܼܫܬܵܐ ܕܠܵܐ ܝܵ̇ܕܲܥ ܗ̄ܘ̣ܵܐ ܕܢܸܬܼܗܲܓܸܿܐ ܒܹܗ ܀", ":ܐܲܟܸܿܣ ܠܚܲܒܼܪܹܗ ܕܠܵܘ ܟܹܐܢܵܐܝܼܬܼ ܨܲܚܝܼ ܠܟܹܐܢܵܐ", "ܘܲܦܢ̣ܵܐ ܕܲܢܦܝܼܣ ܥܲܠ ܣܘܼܪ̈ܚܵܢܵܘܗܝ ܪܵܥܘܿܪܡ̇ܐܝܼܬܼ ܀", ":ܥܘܼܗܕܵܢ ܥܵܘ̣ܠܹܗ ܣܠܸ̣ܩ ܥܲܠ ܠܸܒܹܿܗ ܒܥܸܕܵܢ ܚܲܫܵܐ", "ܘܫܲܪܝܼ ܕܵܐܹ̇ܢ ܗܘ̤ ܥܲܡ ܢܲܦܫܹܗ ܒܐܲܝܠܹܝܢ ܕܲܚܛ̣ܵܐ ܀", ":ܐܲܝܟ ܕܡ̣ܢ ܫܸܢܬܼܵܐ ܢܵܕܼ݂ ܡ̣ܢ ܚܵܘ̈ܒܵܘܗܝ ܕܲܡܟܵܐ ܕܥܵܘ̣ܠܵܐ", "ܘܲܚ̣ܙܵܐ ܕܲܫܠܝܼܚ ܡ̣ܢ ܛܵܒܼܵܬܼ̈ܐ ܐܲܝܟ ܕܡ̣ܢ ܢܵܚ̈ܬܹܿܐ ܀", ":ܚ̣ܙܵܐ ܕܲܡܦܲܪܣܲܝ ܦܲܓܼܪܹܗ ܘܢܲܦܫܹܗ ܥܲܪܛܸܠܵܐܝܼܬܼ", "ܘܚܲܫ̣ ܘܐܸܬܿܬܲܢܲܚ ܡܲܪܝܼܪܵܐܝܼܬܼ ܥܲܠ ܣܘܼܪ̈ܚܵܢܵܘܗܝ ܀", ":ܒܚܲܫܵܐ ܪܲܒܵܐ ܢܲܓܸܿܕܼ ܗܘ̤ ܠܹܗ ܚܲܫܝܼܫܵܐܝܼܬܼ", "ܘܲܒܼܚܸܢ̈ܓܼܵܬܼܵܐ ܪ̈ܵܥܘܿܡ̇ܬܼܵܐ ܒ̣ܟܼܵܐ ܥܲܠ ܗܵܘ̣ܠܹܗ ܀", ":ܒܹܝܬܼ ܡܲܪܩܘܼܕܿܬܵܐ ܥܒ݂ܲܕܼ ܒܲܙܩܝܼܦܵܐ ܗܘ̤ ܒܲܠܚܘܿܕܼܵܘܗܝ", "ܘܐܲܠܵܝܵ̈ܬܼܐ ܗܘ̤ܵܘ ܠܹܗ ܙܵܘܥܹ̈ܐ ܘܪܲܟܸܿܒܼ ܩܵܠܹ̈ܐ ܀", ":ܐܲܝܟ ܕܲܠܡܝܼܬܼܵܐ ܒܲܟܿܝܼ ܢܲܦܫܹܗ ܥܲܠ ܪܹܫ ܩܲܝܣܵܐ", "ܘܥܲܦܝܼ ܘܲܩ̣ܒܲܪ ܗܘ̤ ܠܲܩܢܘܿܡܹܗ ܒܲܬܼܘܵܬܼ ܢܲܦܫܵܐ ܀", ":ܐܸܒܼܠܵܐ ܥܦܝܼܦܵܐ ܥܒ݂ܲܕܼ ܥܲܠ ܢܲܦܫܹܗ ܘܥܲܠ ܫܘܼܢܵܩܹܗ", "ܕܲܚ̣ܙܵܐ ܕܡ̇ܐܹܬܼ ܘܬܼܘܼܒܼ ܡܸܬܼܢܲܚܲܡ ܠܲܥܲܙܵܪ ܕܝܼܢܵܐ ܀", ":ܬܪܹܝܢ ܚܘܼܫܵܒܹ̈ܐ ܕܲܬܼܪܹܝܢ ܡ̇ܘ̈ܬܹܿܐ ܪܢܵܐ ܟܹܐܢܵܐܝܼܬܼ", "ܘܐܲܚܕܹܿܗ ܓܘܼܢܚܵܐ ܕܦܲܟܼ݂ܪܘܼܗܝ ܚܵܘ̈ܒܵܘܗܝ ܒܲܬܼܪܹܝܢ ܕܝܼܢܹ̈ܐ ܀", "ܕܝܼܢܵܐ ܕܲܠܗܲܠ ܡܣܲܪܸܕܼ ܗ̄ܘ̣ܵܐ ܠܹܗ ܛ̇ܒܼ ܡ̣ܢ ܕܲܬܼܢܵܢ:", "ܘܐܲܝܟ ܠܵܐ ܡܸܕܸܿܡ ܚܲܫ̣ܒܹܿܗ ܠܡܵܘܬܵܐ ܕܲܒܼܪܹܫ ܩܲܝܣܵܐ ܀", ":ܠܗܵܘ̇ ܫܘܼܢܵܩܵܐ ܕܠܵܐ ܫܘܼܠܵܡܵܐ ܡܸܬܼܥܲܗܲܕܼ ܗ̄ܘ̣ܵܐ", "ܘܐܲܝܟ ܕܲܒܼܥܲܝܢܹ̈ܐ ܚܵܙܹ̇ܐ ܗ̄ܘ̣ܵܐ ܒܹܗ ܒܗܵܘܢܵܐ ܟܲܣܝܵܐ ܀", ":ܠܗܵܘ̇ ܬܘܼܩܢܵܐ ܕܡܲܠܟܿܘܼܬܼ ܪܵܘܡ̇ܐ ܚ̣ܙܵܐ ܟܲܣܝܵܐܝܼܬܼ", "ܘܪܲܓܼ ܘܐܸܬܼܚܲܫܲܒܼ ܕܕܲܡ ܢܲܫܘܘܿܢܵܝܗܝ ܪ̈ܲܚܣܸܐ ܠܡܸܥܲܠ ܀", ":ܒܛܘܼܒܹ̈ܐ ܡܠܝܼܟܹ̈ܐ ܐܲܕܼܝܼܩ ܗܵܘܢܹܗ ܩܲܛܝܼܢܵܐܝܼܬܼ", "ܘܲܩ̣ܢܵܐ ܚܘܼܨܦܵܐ ܐܲܝܟ ܡܸܣܟܹܿܢܵܐ ܥܲܠ ܣܘܼܢܩܵܢܹܗ ܀", ":ܚܘܼܨܦܵܐ ܪܲܒܵܐ ܩ̣ܢܵܐ ܚܘܼܨܦܵܢܵܐ ܐܲܝܟ ܕܲܒܼܩܲܕܼܡ̇ܐ", "ܒܗܵܘ̇ ܐܸܣܟܹܿܡܵܐ ܕܲܡܓܲܝܸܣ ܗ̄ܘ̣ܵܐ ܚܘܼܨܦܵܢܵܐܝܼܬܼ ܀", ":ܠܵܐ ܟܘܼܚܵܕܼܵܐ ܕܓܲܢܵܒܼܘܼܬܼܵܐ ܦܪ̣ܵܣ ܥܲܠ ܐܲܦܵܘ̈ܗܝ", "ܘܲܡ̣ܚܵܐ ܟܪܘܿܡ̇ܐ ܘܫܲܪܝܼ ܕܢܸܦܠܘܿܫ ܒܹܝܬܼ ܡܲܠܟܿܘܼܬܼܵܐ ܀", ":ܒܗܵܕܹܐ ܬܸܢܘܲܝ ܐܲܚܨܸܦ ܘܲܫܐܸ݂ܠ ܡ̣ܢ ܦܵܪܘܿܩܲܢ", "ܕܐܸܢܗܘ̤ ܕܡܲܨܝܵܐ ܢܸܒܿܘܿܙ ܓܲܙܵܐ ܪܘܼܚܵܢܝܵܐ ܀", ":ܥܝܵܕܼܵܐ ܩܲܕܼܡ̇ܐ ܢܲܬܼܦܹܗ ܝܲܥܢܵܐ ܠܡܸܬܼܝܲܥܵܢܘܼ", "ܘܕܲܫ ܟܠ ܩܵܠ̈ܝܼܢ ܘܥܲܠ̣ ܕܲܢܚܲܠܸܨ ܐܲܝܟ ܢܵܡܘܿܣܹܗ ܀", ":ܐܸܬܿܕܲܟܼܪܲܝܢܝ ܡ̇ܪܝ ܫܲܪܝ ܕܢܹܐܡܲܪ ܠܡܵܪܹܐ ܓܼܙܵܐ", "ܒܗܵܝ̇ ܡܲܠܟܿܘܼܬܼܵܐ ܕܟܲܣܝܵܐ ܒܪܵܘܡ̇ܐ ܡ̣ܢ ܚܲܙܵܝܹ̈ܐ ܀", ":ܚܘܼܢ ܠܲܣܢܝܼܩܘܼܬܼܝ ܚܲܕܼ ܫܵܡܘܿܢܵܐ ܪܘܼܚܵܢܝܵܐ", "ܘܐܸܚܸܐ ܒܛܲܝܒܿܘܼ ܒܢܸܬܼܪܵܐ ܙܥܘܿܪܵܐ ܕܡ̣ܢ ܡ̇ܘܗܲܒܼܬܼܵܟ ܀", ":ܫܒܼܘܿܩ ܣܘܼܪ̈ܚܵܢܲܝ ܘܲܥܛܝܼ ܚܵܘ̈ܒܲܝ ܘܕܿܟܵܐ ܡܘܼܡܲܝ̈", "ܘܲܥܛܝܼ ܒܪ̈ܲܚܡܲܝܟ ܫܛܵܪܵܐ ܕܚܵܒܹ̇ܬܼ ܨܹܝܕ ܟܐܢܘܼܬܼܵܟ ܀", ":ܦܪܘܿܩ ܠܐܲܒܿܝܼܕܼܘܼܬܼܝ ܘܚܘܼܢ ܠܲܣܢܝܼܩܘܼܬܼܝ ܘܢܲܚܸܡ ܡܝܼܬܼܘܼܬܼܝ", "ܘܨܘܼܪ ܒܝܼ ܛܘܼܦܣܵܐ ܕܒܼܘܼܛܵܠ ܡ̇ܘܬܵܐ ܘܕܲܫܪܵܝ ܥܵܘ̣ܠܵܐ ܀", ":ܕܪܘܿܫ ܒܝܼ ܐܘܼܪܚܵܐ ܕܲܬܝܵܒܼܘܼܬܼܵܐ ܠܕܼܵܪܹ̈ܐ ܕܐܵܬܹ̇ܝܢ", "ܕܢܸܪܕܿܘܿܢ ܒܵܬܲܪܝ ܒܲܬܼܘܵܬܼ ܢܲܦܫܹܐ ܠܘܵܬܼ ܫܘܼܒܼܩܵܢܵܐ ܀", ":ܢܸܕܢܲܚ ܢܘܼܗܪܵܐ ܕܗܲܝܡܵܢܘܼܬܼܵܟ ܒܓܼܵܘ ܚܸܫܘܿܟܼܘܼܬܼܝ", "ܘܢܸܪܕܿܘܿܦ ܡ̣ܢ ܢܲܦܫܝ ܚܸܫܟܵܐ ܕܥܵܘ̣ܠܵܐ ܕܲܡܕܲܚܲܪ ܒܝܼ ܀", ":ܐܲܦܢܵܢܝ ܨܹܐܕܲܝܟ ܡ̣ܢ ܫܲܒܵܝܵܐ ܕܲܫܒܼ݂ܵܢܝ ܡܸܢܵܟ", "ܘܚܲܪܲܪ ܥܲܒܼܕܿܘܼܬܼܝ ܕܐܸܦܠܘܿܚ ܥܲܡܵܟ ܘܐܸܗܘܸܐ ܕܝܼܠܵܟ ܀", ":ܕܝܼܠܵܟ ܐܝܼܬܲܝ ܘܡܸܫܒܵܐ ܫܒܸܐ ܐ̄ܢܵܐ ܡ̣ܢ ܡ̇ܪܘܼܬܼܵܟ", "ܦܪܘܿܩ ܒܲܪ ܒܲܝܬܵܟ ܘܢܸܕܲܥ ܟܠܢܵܫ ܚܹܝܠ ܡܵܪܘܼܬܼܵܟ ܀", ":ܟܲܕܿܘܼ ܦܸܠ̇ܚܹܬܼ ܒܹܝܬܼ ܢܘܼܟܼܪ̈ܵܝܹܐ ܥܕܲܡ̇ܐ ܠܗܵܫܵܐ", "ܘܲܓܼܡܲܪܘ ܝܵܘ̈ܡܲܝ ܒܦܘܼܠܚܵܢ ܛܘܼܥܝܲܝ ܕܠܵܐ ܝܘܼܬܼܪܵܢܵܐ ܀", ":ܫܠܸܡ ܠܹܗ ܝܵܘܡ̇ܐ ܘܲܥܪܲܒܼ ܫܸܡܫܵܐ ܕܫܲܒܲܬܼ ܚܲܝܲܝ̈", "ܘܐܸܢ ܥܘܼܕܼܪܵܢܸܵܟ ܠܵܐ ܡܲܕܼܪܸܟ ܠܝܼ ܗܘܹ̇ܝܬܼ ܠܵܐ ܡܸܕܹܿܡ ܀", ":ܠܵܐ ܡܵܪܝ ܐܹܒܲܕܼ ܡ̣ܢ ܥܸܢܝܵܢܵܐ ܕܥܲܦܪܹܗ ܕܐܵܕܼܵܡ", "ܘܠܵܐ ܐܸܬܼܢܲܟܼܪܸܐ ܠܫܵܘܬܵܦܘܼܬܼܵܐ ܕܚܵܝܑܬܼ ܡܝܼܬܹ̈ܐ ܀", ":ܪܘܿܣ ܥܲܠ ܡܝܼܬܼܘܼܬܼܝ ܛܲܠܵܐ ܕܪ̈ܲܚܡܹܐ ܕܲܟܼܣܸܐ ܒܡܸܠܲܝ̈ܟ", "ܕܕܲܡ ܐܸܬܼܪܲܓܸܿܐ ܒܝܘܿܡ ܢܘܼܚܵܡܵܐ ܘܐܸܦܪܘܿܥ ܫܘܼܒܼܚܵܐ ܀", ":ܐܲܫܘܵܢܝ ܕܐܸܪܕܲܐ ܥܲܡ ܕܲܠܝܼܠܹ̈ܐ ܒܐܘܼܪܚܵܐ ܕܟܹܐܢܹ̈ܐ", "ܘܐܸܥܘܿܠ ܘܐܸܚܕܹܿܐ ܒܗܵܘ̇ ܒܘܼܣܵܡܵܐ ܕܠܵܐ ܡܸܬܼܚܲܒܲܠ ܀", ":ܡܲܢ̣ܘܼ ܓܠ̣ܵܐ ܠܵܟ ܡܝܼܬܼ ܒܲܚܛܵܗܵܘ̈ܗܝ ܕܗܵܠܹܝܢ ܬܸܕܲܥ", "ܘܡܲܢ ܒܲܕܸܿܩ ܠܵܟ ܕܓܲܒܼܪܵܐ ܙܩܝܼܦܵܐ ܡܲܠܟܵܐ ܗ̄ܘ̣ ܕܥܲܠ ܟܠ ܀", ":ܡܲܢ̣ܘܼ ܚܵܘܝܵܟ ܕܐܝܼܬܼ ܫܘܼܠܛܵܢܵܐ ܠܐ̄ܢܵܫܵܐ ܒܪܵܘܡ̇ܐ", "ܘܐܲܝܟܲܢ ܡܸܫܟܲܚ ܠܡܸܫܬܲܠܵܛܘܼ ܥܲܠ ܕܲܥܬܼܝܼ̈ܕܼܵܢ ܀", ":ܡܲܢ̣ܘܼ ܐܲܠܦܵܟ ܕܲܡܨܼܐ ܡܚܲܪܲܪ ܥܵܘ̣ܠܵܐ ܕܐ̄ܢܵܫܵܐ", "ܘܡ̣ܢ ܐܲܝܟܵܐ ܠܹܗ ܕܢܸܬܸܿܠ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܀", ":ܐܵܪܵܐ ܓܼܒܼܪܵܐ ܐܸܡܲܬܼܝ ܢܲܚܸܡ ܐ̄ܢܵܫܵܐ ܠܐ̄ܢܵܫܵܐ", "ܘܐܸܡܲܬܼܝ ܦܲܠܸܓܼܘ ܐܲܪ̈ܥܵܢܵܝܹܐ ܡܲܠܟܿܘܼܬܼ ܪܵܘܡ̇ܐ ܀", ":ܘܢܸܗܘܸܐ ܕܲܢܚܸܡ ܐ̄ܢܵܫܵܐ ܠܐ̄ܢܵܫܵܐ ܗܵܝ̇ ܕܲܟܼܬܼܝܼܒܼܵܐ", "ܕܡܲܠܟܿܘܼܬܼ ܪܵܘܡ̇ܐ ܦܲܠܸܓܼܘ ܐ̄ܢܵܫܵܐ ܠܵܐ ܫܡܝܼܥܵܐ ܠܲܢ ܀", ":ܡܲܢ ܐܲܛܥܝܼ ܒܵܟ ܛܵܥܹ̇ܐ ܒܬܼܵܘܫܵܐ ܕܲܪ̈ܓܼܝܼܓܼܵܬܼܵܐ", "ܕܓܼܒܼܪܵܐ ܨܠܝܼܒܼܵܐ ܝܵܗܹ̇ܒܼ ܚܲܝܹ̈ܐ ܘܫܵܒܹ̇ܩ ܥܵܘ̣ܠܵܐ ܗ̄ܘ̣ ܀", ":ܚܙܝܼ ܒܲܪ ܛܘܼܥܝܲܝ ܕܲܠܡܵܐ ܒܛܘܼܥܝܲܝ ܛܥ̣ܵܐ ܪܸܥܝܵܢܵܟ", "ܥܲܩܸܒܼ ܫܲܦܝܼܪ ܘܟܸܢ ܫܵܐܹ̇ܠ ܐܲܢ̄ܬܿ ܕܪ̈ܡ̇ܢ ܡܸܢܵܟ ܀", ":ܕܲܠܡܵܐ ܒܝܘܼܩܪܵܐ ܕܚܲܫܲܝ̈ ܦܲܓܼܪܵܟ ܛܥ݂ܲܝܬܿ ܘܐܸܬܕܵܘܲܕܿܬܿ", "ܘܐܲܝܟ ܕܲܒܼܚܸܠܡܵܐ ܦܗ̣ܵܐ ܪܸܥܝܵܢܵܟ ܒܲܕܼܠܵܐ ܓܲܠ̈ܝܵܢ ܀", ":ܠܵܐ ܗ̄ܘ̣ܵܐ ܡܸܛܥܵܐ ܛܥ̣ܵܐ ܓܲܝܵܣܵܐ ܒܝܲܕܼ ܒܵܥܘܼܬܹܗ", "ܡܪܲܟܸܿܒܼ ܡܸܠܹ̈ܐ ܛܥ̣ܵܐ ܘܐܲܗܸܠ ܒܹܗ ܠܦܘܼܬܼ ܣܘܼܥܪ̈ܵܢܵܘܗܝ ܀", ":ܪܲܒܿܘܼܬܼ ܥܵܘ̣ܠܹܗ ܘܲܫܟܼܝܼܪ̈ܵܬܹܗ ܥܗ݂ܲܕܼ ܐܵܡܘܿܪܵܐ", "ܘܲܨܒܼ݂ܵܐ ܕܢܲܗܸܠ ܕܡ̣ܢ ܐܲܝܟܵܐ ܠܹܗ ܠܛܵܥ̇ܝܵܐ ܫܪܵܪܵܐ ܀", ":ܡܲܢ ܟܲܝ ܐܲܠܦܹܗ ܠܲܣܟܲܠ ܟܠܹܗ ܠܡܸܕܲܥ ܩܘܼܫܬܵܐ", "ܘܡܲܢ̣ܘܼ ܕܪܲܫ ܠܹܗ ܐܘܼܪܚܵܐ ܠܡܸܪܕܵܐ ܠܐܲܦܲܝ̈ ܪܵܘܡ̇ܐ ܀", ":ܡܲܢ ܐܲܨܲܚ ܠܹܗ ܣܸܦܪܵܐ ܚܲܕܼܬܼܵܐ ܠܬܲܠܡܝܼܕܼ ܙܹܐܦܵܐ", "ܘܡܲܢ̣ܘܼ ܗܘ̤ܵܐ ܠܹܗ ܪܲܒܵܐ ܒܗܸܪܓܵܐ ܕܲܥܬܼܝܼ̈ܕܼܵܬܼܵܐ ܀", ":ܡܲܢ ܦܲܫܸܩ ܠܹܗ ܚܹܝܠ ܒܘܼܕܵܩܵܐ ܕܣܬܼܝܼܪ݁ܵܬܼܵܐ", "ܘܡܲܢ ܐܸܡ݂ܲܪ ܠܹܗ ܕܐܝܼܬܼ ܡܲܠܟܿܘܼܬܼܵܐ ܕܠܵܐ ܡܸܫܬܲܪܝܵܐ ܀", ":ܡܲܢ̣ܘܼ ܗܘ̤ܵܐ ܠܹܗ ܡ̇ܠܹܟ ܡܸܠܟܵܐ ܠܛܵܥܹ̇ܐ ܒܛܘܼܥܝܲܝ", "ܕܲܒܼܥܸܕܵܢܵܐ ܕܲܪܗܝܼܒܼܘܼܬܼܵܐ ܢܗܵܘܸܢ ܢܲܦܫܹܗ ܀", ":ܒܐܲܝܠܹܝܢ ܥܲܝܢܹ̈ܐ ܚܙ̣ܵܐ ܚܲܙܵܝܵܐ ܕܲܣܬܼܝܼܪ̈ܵܬܼܵܐ", "ܠܗܵܘ̇ ܬܘܼܩܵܢܵܐ ܕܠܵܐ ܚܵܪܲܬ̤ ܒܹܗ ܥܲܝܢܵܐ ܕܒܸܣܪܵܐ ܀", ":ܒܐܲܝܠܹܝܢ ܐܸܕܼܢܹ̈ܐ ܫܡ݂ܲܥ ܝܲܩܝܼܪܵܐ ܨܵܐܹ̇ܬܼ ܥܵܘ̣ܠܵܐ", "ܗܵܝ̇ ܒܲܪ̄ܬܼ ܩܵܠܵܐ ܕܠܵܐ ܡܸܫܬܲܡܥܵܐ ܒܪܸ̈ܓܼܫܲܝ ܦܲܚܼܪܵܐ ܀", ":ܒܐܲܝܢܵܐ ܦܘܼܡ̇ܐ ܡܲܠܸܠ ܦܹܐܩܵܐ ܠܥܸܓܼ ܡ̣ܢ ܩܘܼܫܬܵܐ", "ܗܵܘ̇ ܗܘܼܠܵܠܵܐ ܕܠܵܐ ܡܸܬܼܡܲܠܲܠ ܒܠܸܫܵܢ ܒܸܣܪܵܐ ܀", ":ܒܐܲܝܢܵܐ ܚܸܟܵܐ ܛܥܸܡ ܦܲܟܿܝܼܗܵܐ ܚܲܠܝܘܼܬܼ ܚܲܝܹ̈ܐ", "ܘܐܲܝܟܲܢ ܘܲܟܼܡܵܐ ܣܦ݂ܲܩ ܕܲܢܩܲܒܸܿܠ ܐܘܼܟܼܠܵܐ ܕܪܘܼܚܵܐ ܀", ":ܘܢܸܗܘܸܐ ܕܲܪܢ̣ܵܐ ܕܐܝܼܬܼ ܡܲܠܟܿܘܼܬܼܵܐ ܕܟܲܣܝܵܐ ܒܪܵܘܡ̇ܐ", "ܓܲܒܼܪܵܐ ܙܩܝܼܦܵܐ ܡ̇ܢܵܐ ܫܲܠܝܼܛ ܥܲܠ ܒܘܼܣܵܡܵܗ̇ ܀", ":ܘܢܸܗܘܸܐ ܕܐܲܣܒܲܪ ܕܚܵܢ̇ܝܼܢ ܪ̈ܲܚܡܹܐ ܠܲܕܼܚܲܛܵܝܝܼܢ", "ܐ̄ܢܵܫܵܐ ܠܐ̄ܢܵܫܵܐ ܡ̇ܢܵܐ ܣܵܦܹ̇ܩ ܠܲܡܥܲܕܵܪܘܼ ܀", ":ܘܢܸܗܘܸܐ ܕܗܲܝܡܸܢ ܕܲܡܨܸܐ ܠܡܸܣܥܲܪ ܗܵܠܹܝܢ ܕܲܪܢ̣ܵܐ", "ܡܲܢ ܐܲܪܡܝܼ ܒܹܗ ܪܸܢܝܵܐ ܕܗܵܠܹܝܢ ܕܠܵܐ ܚܲܙ̈ܝܵܢ ܠܹܗ ܀", ":ܠܵܘ ܚܘܼܫܵܒܹ̈ܐ ܒܸܣܪ̈ܵܢܵܝܹܐ ܪܢ̣ܵܐ ܒܸܣܪܵܢܵܐ", "ܘܠܵܘ ܕܝܼܠܹܗ ܗ̄ܘ̣ܵܬܼ ܠܡܸܫܐܲܠ ܕܲܠܥܸܠ ܚܘܼܒܵܢܵܐܝܼܬܼ ܀", ":ܪܸܡܙܵܐ ܟܲܣܝܵܐ ܢܲܓܼܕܹܿܗ ܒܟܸܣܝܵܐ ܠܡܸܚܙܵܐ ܕܟܲܣ̈ܝܵܢ", "ܘܗܘ̤ ܐܲܪܝܼܡܹܗ ܠܘܵܬܼ ܒܘܼܕܵܩܵܐ ܕܲܣܬܼܝܼܪ̈ܵܬܼܵܐ ܀", ":ܚܲܝܠܵܐ ܕܪܘܼܚܵܐ ܡܲܠܸܠ ܥܲܡܹܗ ܪܘܼܚܢܵܐܝܼܬܼ", "ܘܗܘ̤ ܦܲܫܸܩ ܠܹܗ ܐ̄ܪ̈ܵܙܹܐ ܟܣܲܝܵ̈ܐ ܕܲܟܼܣܹܝܢ ܡܸܢܹܗ ܀", ":ܗܘ̤ ܐܲܫܪܝܼ ܒܹܗ ܚܹܝܠ ܚܸܟܼ̈ܡܵܬܼܵܐ ܕܲܥܬܼܝܼ̈ܕܼܵܬܹ̈ܐ", "ܘܗܘ̤ ܒܲܕܸܿܩ ܠܹܗ ܕܐܝܼܬܼ ܡܲܠܟܿܘܼܬܼܵܐ ܘܲܓܼܙܵܪ ܕܝܿܢܵܐ ܀", ":ܗܘ̤ ܐܸܡ݂ܲܪ ܠܹܗ ܕܓܲܒܼܪܵܐ ܙܩܝܼܦܵܐ ܕܲܙܩܝܼܦ ܥܲܡܵܟ", "ܕܝܼܠܹܗ ܐܝܼܬܹܝܗ̇ ܡܲܠܟܿܘܼܬܼ ܪܵܘܡ̇ܐ ܘܕܼܝܼܢܵܐ ܥܬܼܝܼܕܼܵܐ ܀", ":ܗܘ̤ܝܘܼ ܓܠ̣ܵܐ ܠܹܗ ܕܲܡܨܸܐ ܥܵܛܹ̇ܐ ܥܵܘ̣ܠܵܐ ܕܐ̄ܢܵܫܵܐ", "ܘܟܼܵܬܹ̇ܒܼ ܒܲܫܡܹܗ ܫܛܵܪ ܚܹܐܪܘܼܬܼܵܐ ܚܠܵܦ ܥܲܒܼܕܿܘܼܬܼܵܐ ܀", ":ܫܛܵܪ ܚܲܝܵܒܹ̈ܐ ܨܒܼܵܐ ܕܲܢܬܲܠܲܚ ܒܝܲܕܼ ܬܲܚܘܝܼܬܹܗ", "ܕܐܸܢ ܚܲܝܵܒܼܵܐ ܫܩ݂ܲܠ ܙܵܟܼܘܼܬܼܵܐ ܡܲܢ ܢܸܬܼܦܲܠܲܓܼ ܀", ":ܡܲܠܟܿܘܼܬܼ ܪܵܘܡ̇ܐ ܦܬ݂ܲܚ ܠܐܲܪ̈ܥܵܢܹܐ ܒܝܲܕܼ ܡܲܥܠܬܹܿܗ", "ܕܐܸܢ ܓܲܝܵܣܵܐ ܥܲܠ̣ ܩܲܕܼܡ̇ܝܑܬܼ ܡܲܢ̣ܘܼ ܕܦܵܐܹ̇ܫ ܀", ":ܪܘܼܡܪܵܡ ܓܸܢܣܲܢ ܓܠ̣ܵܐ ܒܫܘܼܘܕܵܝܵܐ ܕܐܸܫܬܵܘܕܲܝܼ ܠܹܗ", "ܕܐܸܢ ܒܲܪ ܓܸܢܣܲܢ ܠܒܼܝܼܟ ܡܲܠܟܿܘܼܬܼܵܐ ܛܘܼܒܼ ܠܲܟܼܝܵܢܲܢ ܀", ":ܫܪܵܝ ܣܲܟܼܠܘܼܬܲܢ ܚܵܘܝܼ ܒܢܲܦܫܹܗ ܕܥܠܲܬ̤ ܠܲܥܕܹܢ", "ܕܲܥܬܼܝܼܕܼܝܼܢܲܢ ܕܢܸܥܘܿܠ ܥܲܡܹܗ ܠܡܲܠܟܿܘܼܬܼ ܪܵܘܡ̇ܐ ܀", ":ܒܲܕܼܡܘܼܬܼ ܨܲܠܡܵܐ ܨܵܪ ܒܹܗ ܥܵܘ̣ܠܲܢ ܘܲܬܼܝܵܒܼܘܼܬܲܢ", "ܘܐܲܣܸܩ ܩܲܒܼܥܹܗ ܒܪܹܫ ܓܵܓܼܘܼܠܬܵܐ ܠܥܹܝܢ ܚܲܙܝܹ̈ܐ ܀", ":ܒܗܵܕܹܐ ܬܸܢܘܲܝ ܫܒ݂ܲܩ ܠܹܗ ܥܵܘ̣ܠܹܗ ܒܥܸܕܵܢ ܚܲܫܵܐ", "ܕܲܚܢܲܢ ܢܹܐܠܲܦ ܕܡܸܛܠܵܬܲܢ ܚܲܫ̣ ܒܲܙܩܝܼܦܵܐ ܀", ":ܒܗܵܢ ܐܸܣܟܹܿܝܡܵܐ ܓܒܼܵܐ ܠܹܗ ܓܼܒܼܪܵܐ ܕܚܲܛܵܝ ܡ̣ܢ ܟܠ", "ܕܲܒܼܚܲܛܵܝܵܐ ܢܚܵܘܸܐ ܚܲܝܠܹܗ ܕܚܹܝܠ ܟܠ ܡܸܫܟܲܚ ܀", ":ܒܐܵܫܹ̇ܕܼ ܠܲܕܼܡ̇ܐ ܘܲܡܠܸܐ ܥܵܘ̣ܠܵܐ ܡ̣ܠܲܟ ܡܲܠܟܿܘܼܬܼܵܐ", "ܕܢܸܕܼܪܘܿܫ ܐܘܼܪܚܵܐ ܕܲܬܼܝܵܒܼܘܼܬܼܵܐ ܠܐܝܠܹܝܢ ܕܲܪܫܲܥܘ ܀", ":ܫܛܵܪ ܚܵܘ̈ܒܵܬܼܵܐ ܕܓܸܢܣܹܗ ܕܐܵܕܼܵܡ ܐܸܬܼܵܐ ܕܢܸܦܪܘܿܥ", "ܘܚܲܪܲܪ ܠܘܼܩܕܲܡ ܚܲܕܼ ܚܲܝܵܒܼܵܐ ܕܚܵܒܼ ܗ̄ܘ̣ܵܐ ܣܲܓܝܼ ܀", ":ܟܝܵܢܵܐ ܕܲܒܼܠܝܼ ܒܡܵܝܘܿܬܼܘܼܬܼܵܐ ܨܒܼܵܐ ܕܢܚܲܕܸܿܬܼ", "ܘܣܲܥܪܵܗ̇ ܒܓܲܒܼܪܵܐ ܕܡܝܼܬܼ ܗ̄ܘ̣ܵܐ ܟܠܹܗ ܒܥܵܘ̣ܠܵܐ ܣܲܢܝܵܐ ܀", ":ܪܡܲܙ ܠܲܟܼܝܵܢܹ̈ܐ ܘܐܲܟܼܡܲܪ ܐܸܢܘܿܢ ܥܲܠ ܡܘܼܟܵܟܹܗ", "ܘܚܵܘܝܼܘ ܕܡܵܪܵܐ ܗ̄ܘ̣ ܘܒܲܪ ܐܲܠܵܗܵܐ ܕܫܲܠܝܼܟ ܥܲܠ ܟܠ ܀", ":ܒܝܲܕܼ ܫܲܬܿܝܼܩܹ̈ܐ ܘܲܒܼܡܲܠܵܠܹ̈ܐ ܐܲܟܼܪܸܙ ܚܲܝܠܹܗ", "ܘܐܲܝܟ ܟܵܪ̈ܘܿܙܹܐ ܩܥܲܝ̈ ܒܸܪ̈ܝܵܬܼܵܐ ܥܲܠ ܫܘܼܠܛܵܢܹܗ ܀", ":ܠܵܐ ܪ̈ܵܓܼܘܿܫܹܐ ܐܲܟܼܡܲܪ ܐܸܢܘܿܢ ܐܲܝܟ ܪ̈ܵܓܼܘܿܫܹܐ", "ܘܲܠܪ̈ܵܓܼܘܿܫܹܐ ܐܲܩܢܝܼ ܐܸܢܘܿܢ ܗܵܘܢܵܐ ܕܪܘܼܚܵܐ ܀", ":ܠܫܸܡܫܵܐ ܘܣܲܗܪܵܐ ܐܲܠܒܸܿܫ ܐܸܢܘܿܢ ܢܲܚ̈ܬܹܿܐ ܕܐܸܒܼܠܵܐ", "ܘܲܠܓܲܝܵܣܵܐ ܥܨܵܝܗܝ ܕܲܢܬܲܪܓܸܿܡ ܪܲܒܿܘܼܬܼ ܚܲܝܠܹܗ ܀", ":ܐܲܝܟ ܕܲܒܼܦܘܼܡ̇ܐ ܩܥ̣ܵܘ ܫܲܬܿܝܼܩܹ̈ܐ ܒܫܘܼܚܠܵܦܲܝ̈ܗܘܿܢ", "ܕܡܸܛܠ ܓܲܒܼܪܵܐ ܕܲܬܼܠܸܐ ܥܲܡܲܢ ܚܲܫܝܼܫܝܼܢܲܢ ܀", ":ܐܲܪܥܵܐ ܒܙܵܘܥܵܐ ܡܲܠܠܲܬ̤ ܥܲܡܗܘܿܢ ܕܲܒܼܢܲܝ̈ ܐܲܪܥܵܐ", "ܕܲܒܼܢܲܝ̈ ܣܲܓܿܝܼ ܣܢܲܝܬܿܘܿܢ ܠܲܕܼܡ̇ܐ ܕܥܵܨܹ̇ܒܼ ܟܹܐܒܲܝ̈ ܀", ":ܩܵܠ ܓܲܝܵܣܵܐ ܛܵܒܼ ܡ̣ܢ ܪܲܥܡܵܐ ܪܥܸܡ ܒܲܒܼܪܝܼܬܼܵܐ", "ܕܚܘܼܪܘ ܡ̇ܝܘܿܬܹ̈ܐ ܒܚܲܝܹ̈ܐ ܕܲܬܼܠܹܝܬ ܥܲܠ ܪܹܫ ܩܲܝܣܵܐ ܀", ":ܘܲܟܼܒܲܪ ܨܵܬܼܘܼܗܝ ܫܡܲܝܵܐ ܘܐܲܪܥܵܐ ܠܫܝܼܦܘܿܪ ܩܵܠܹܗ", "ܘܥܲܡܵܐ ܒܲܠܚܘܿܕܼ ܣܲܟܲܪ ܐܸܕܼܢܵܘ̈ܗܝ ܡ̣ܢ ܕܲܠܡܸܫܡܲܥ ܀", ":ܠܡܲܟܿܣܵܢܘܼܬܹܗ ܕܲܥܛܸܠ ܠܸܒܵܐ ܗ̤ܘܲܝ̈ ܐܵܬܼ̈ܘܵܬܼܵܐ", "ܘܡܸܛܠܬܹܗ ܚܫܟܼܘ ܢܲܗܝܼܪܹ̈ܐ ܘܙܵܥܲܬ̤ ܐܲܪܥܵܐ ܀", ":ܡܸܛܠ ܥܵܘ̣ܠܹܗ ܥܨ̣ܵܐ ܠܓܲܝܵܣܵܐ ܘܬܼܵܒܼ ܡ̣ܢ ܥܵܘ̣ܠܹܗ", "ܕܢܸܚܙܹܐ ܘܲܢܬܼܘܼܒܼ ܘܢܸܒܼܥܸܐ ܘܲܢܦܝܼܣ ܥܲܠ ܣܲܟܼܠܘܼܬܹܗ ܀", ":ܐܲܠܵܗܘܼܬܹܗ ܓܠ̣ܵܐ ܒܐ̄ܢܵܫܘܼܬܹܗ ܠܥܹܝܢ ܟܠ ܒܸܪ̈ܝܵܢ", "ܕܐܵܦܸܢ ܚܵܐܹ̇ܫ ܐܲܝܟ ܒܲܪܢܵܫܵܐ ܒܪܵܐ ܗ̄ܘ̣ ܕܐܲܠܵܗܵܐ ܀", ":ܒܲܪ ܐܲܠܵܗܵܐ ܦܲܓܼܪܵܢܵܝܵܐ ܨܠܲܒܼܘܼ ܝܗ̄ܘܼܕܼܵܝܹ̈ܐ", "ܠܵܘ ܠܐܲܠܵܗܵܐ ܡܸܠܬܹܗ ܕܐܲܒܼܵܐ ܕܝܼܠܝܼܕܼ ܡܸܢܹܗ ܀", ":ܒܪܘܼܟܵܒܼ ܦܲܓܼܪܵܐ ܩܲܒܲܥܘ ܨܸܨܹ̈ܐ ܦܲܓܼܪ̈ܵܢܵܝܹܐ", "ܠܵܘ ܒܐܝܼܬܼܘܼܬܼܵܐ ܕܪܵܡ ܗ̄ܘ̣ ܟܝܵܢܵܗ̇ ܡ̣ܢ ܢܼܟܼܝܵܢܹ̈ܐ ܀", ":ܦܲܓܼܪܵܐ ܓܼܠܝܵܐ ܚܙ̣ܵܐ ܓܲܝܵܣܵܐ ܥܲܠ ܪܹܫ ܩܲܝܣܵܐ", "ܠܵܘ ܟܲܣܝܘܼܬܼܵܐ ܕܠܵܐ ܡܸܬܼܚܲܙܝܵܐ ܐܸܠܵܐ ܒܗܵܘܢܵܐ ܀", ":ܒܗܵܘܢܵܐ ܚܵܘܝܹܗ ܪܘܼܚ ܓܸܠܝܵܢܵܐ ܠܒܼܲ ܝܲܡܝܼܢܵܐ", "ܕܒܲܪ ܐܲܠܵܗܵܐ ܗ̄ܘ̣ ܓܲܒܼܪܵܐ ܕܡܲܗܸܠ ܥܲܡܵܐ ܒܨܲܥܪܹܗ ܀", ":ܠܒܸܗܬܲܬܼ ܥܲܡܵܐ ܘܚܵܘܒܲܬܼ ܫܹܐܕܹ̈ܐ ܠܥܸ݂ܙ ܒܹܗ ܩܘܼܫܬܵܐ", "ܕܢܸܒܼܗܲܬܼ ܣܵܢܐܵܐ ܘܲܒܼܢܲܝ̈ ܓܲܒܹܿܗ ܒܟܼܵܪܘܿܙܘܼܬܹܗ ܀", ":ܒܩܵܠ ܬܵܘܕܿܝܼܬܹܗ ܒܗܸ݂ܬܼ ܡܵܪܘܕܼܵܐ ܕܲܫܒܼ݂ܵܝܗܝ ܠܐܵܕܼܵܡ", "ܕܲܒܼܪܹܫ ܩܲܝܣܵܐ ܐܲܥܕܿܝܼ ܡܸܢܗ ܫܒܼܝܼܬܼܵܐ ܕܲܫܒܼ݂ܵܐ ܀", ":ܠܹܗܘ̣ ܐܲܒܼܗܸܬܼ ܒܚܲܕܼ ܒܲܪܢܵܫܵܐ ܕܐܲܦܢܝܼ ܨܹܐܕܼܵܘܗܝ", "ܘܠܵܐ ܐܸܫܟܲܚ ܩܵܡ̣ ܘܲܟܼܠܵܝ̣ܗܝ ܡܸܢܹܗ ܕܠܵܐ ܢܵܘܕܹܿܐ ܒܹܗ ܀", ":ܠܹܗܘ̣ ܦܲܪܣܝܼ ܒܝܲܕܼ ܫܘܼܘܕܵܝܵܐ ܕܐܸܫܬܵܘܕܲܝܼ ܠܹܗ", "ܘܲܠܦܘܼܪܩܵܢܗ ܚܲܬܿܡ̇ܗ̇ ܒܐܵܡܹܝܢ ܠܡܸܠܲܬܼ ܦܘܼܡܗ ܀", ":ܒܐܵܡܹܝܢ ܝܼܡ̣ܵܐ ܡܸܠܬܼܵܐ ܕܐܝܼܬܹܝܗ̇ ܛܲܒܼܥܵܐ ܕܩܘܼܫܬܵܐ", "ܕܝܵܘܡ̇ܢܵܐ ܥܲܡܝܼ ܬܸܗܘܸܐ ܒܲܥܕܹܢ ܒܥܸܢܝܵܢ ܢܲܦܫܵܐ ܀", ":ܥܲܡܝܼ ܠܲܡ ܬܸܗܘܸܐ ܒܐܲܬܼܪܵܐ ܕܲܥܕܹܢ ܐܸܡ݂ܲܪ ܨܹܐܘܗܝ", "ܘܲܠܡܵܢ ܒܲܥܕܹܢ ܘܠܵܐ ܒܲܫܡܲܝܵܐ ܐܲܝܟܵܐ ܕܫܲܐ̣ܠܹܗ ܀", ":ܡܲܠܟܿܘܼܬܼ ܪܵܘܡܵܐ ܒܥ̣ܵܐ ܓܲܝܵܣܵܐ ܘܠܵܘ ܦܲܪܕܲܝܣܵܐ", "ܘܛܘܼܒܹ̈ܐ ܡܠܝܼܟܹ̈ܐ ܫܐܸ̣ܠ ܗ̄ܘ̣ܵܐ ܡܸܢܹܗ ܘܠܵܘ ܐܝܼܠܵܢܹ̈ܐ ܀", ":ܡ̇ܢܲܐ ܗ̄ܝܼ ܗܵܕܹܐ ܡܨܸܐ ܗ̄ܘ̣ܵܐ ܕܢܹܐܡܲܪ ܐܵܦ ܓܲܝܵܣܵܐ", "ܕܐ̄ܢܵܐ ܡܲܠܟܿܘܼܬܼܵܐ ܫܸܐܠܹ̇ܬܼ ܡܸܢܵܟ ܘܠܵܘ ܦܲܪܕܲܝܣܵܐ ܀", ":ܐܸܢܗܘ̤ ܕܡܵܪܵܐ ܐܢ̄ܬܿ ܘܕܼܝܼܠܵܟ ܐܸܢܘܿܢ ܪܵܘܡܵܐ ܘܥܘܼܡܩܵܐ", "ܡܵܢ ܡܸܬܿܬܿܗܸܐ ܐܲܢ̄ܬܿ ܡ̣ܢ ܕܲܠܡܸܓܼܡܲܪ ܫܘܼܘܕܵܝ ܡܸܠܲܝ̈ܟ ܀", ":ܐܸܢܵܐ ܕܲܠܥܸܠ ܕܠܵܐ ܡܸܫܬܲܪ̈ܝܵܢ ܒܥ̇ܝܬܼܵܟ ܕܐܹܪܲܬܼ", "ܡ̇ܢ ܝܵܗ̇ܒܲܬܼ ܠܝܼ ܝܵܪܬܿܘܼܬܼ ܐܲܪܥܵܐ ܕܡܸܣܟܹܿܝܢ ܥܘܼܡܪܵܗ̇ ܀", ":ܡܢܵܬܼܵܐ ܗ̄ܘ̣ ܕܐܲܪܥܵܐ ܐܵܦ ܦܲܪܕܵܝܣܵܐ ܟܡܵܐ ܐܸܢ ܫܲܦܝܼܪ", "ܘܡܸܬܼܚܲܒܿܠܵܢܵܐ ܗ̄ܘ̣ ܐܘܼܟܼܠܵܐ ܕܦܹܐܪ̈ܘܗܝ ܟܡܵܐ ܐܸܢ ܗܲܢܝܼ ܀", ":ܠܵܐ ܕܵܢ ܗܵܠܹܝܢ ܕܵܐܹ̇ܢ ܩܘܼܫܬܵܐ ܒܓܼܵܘ ܪܸܥܝܵܢܹܗ", "ܕܠܵܐ ܐܲܦܸܣ ܠܹܗ ܪܸܡܙܵܐ ܕܚܵܢܹ̣ܗ ܕܢܸܬܼܒܲܥ ܐܸܢܹܝܢ ܀", ":ܗܵܘ̇ ܕܲܓܼܠ̣ܵܐ ܠܹܗ ܐ̄ܪܵܙ ܡܲܠܟܿܘܼܬܼܵܐ ܕܠܵܐ ܡܸܬܼܚܲܙܝܵܐ", "ܗܘ̤ ܐܲܪܡܝܼ ܒܹܗ ܦܓܼܘܼ̈ܕܹܐ ܕܫܸܬܼܩܵܐ ܕܠܵܐ ܢܸܬܼܦܲܠܲܓܼ ܀", ":ܒܗܲܝܡܵܢܘܼܬܼܵܐ ܒܥ̣ܵܐ ܡܲܠܟܿܘܼܬܼܵܐ ܡ̣ܢ ܗܵܘ̇ ܕܲܕܼܒܼܵܝܗܝ", "ܘܲܕܪܲܚܝܼܩܵܐ ܐܲܥܠܹܗ ܠܲܥܕܹܢ ܥܲܕܼ ܡܸܬܼܓܲܒܝܵܐ ܀", ":ܠܵܐ ܡܲܨܝܵܐ ܗ̄ܘ̣ܵܐ ܕܢܸܥܘܿܠ ܥܲܡܹܗ ܒܗܵܢܵܐ ܙܲܒܼܢܵܐ", "ܕܠܵܐ ܢܸܬܿܕܵܘܲܕܼ ܛܲܟܼܣܵܐ ܪܲܒܵܐ ܕܗܵܘ̇ ܬܘܼܩܵܢܵܐ ܀", ":ܒܛܲܟܼܣܵܐ ܗܵܘ̇ܝܵܐ ܗܵܝ̇ ܡܲܥܲܠܬܵܐ ܒܫܘܼܠܵܡ ܙܲܒܼܢܹ̈ܐ", "ܘܐܲܟܲܚ̄ܕܼ ܥܵܐ̇ܠܝܼܢ ܥܝܼܪܹ̈ܐ ܘܐ̄ܢܵܫܵܐ ܟܸܢܫܵܐ ܪܲܒܵܐ ܀", ":ܘܲܕܼܠܵܐ ܝܲܗ̣̄ܒܼ ܠܹܗ ܕܢܸܥܘܿܠ ܥܲܡܹܗ ܕܠܵܐ ܦܲܐܝܵܐ ܗ̄ܘ̣ܵܬܼ", "ܐܲܥܠܹܗ ܒܣܲܒܼܪܵܐ ܠܐ̄ܪܵܙ ܡܲܥܠܬܵܐ ܕܲܠܡܲܠܟܿܘܼܬܼܵܐ ܀", ":ܒܲܢܦܸܫ ܐܲܥܠܹܗ ܠܐܲܬܼܪܵܐ ܕܲܥܕܹܢ ܠܵܐ ܗ̄ܘ̣ܵܐ ܒܲܦܓܲܪ", "ܒܗܵܘ̇ ܒܲܪܢܵܫܵܐ ܕܲܡܨܸܐ ܡܩܲܒܸܿܠ ܪ̈ܘܼܚܵܢܝܵܬܼܵܐ ܀", ":ܠܲܡܠܝܼܠܘܼܬܹܗ ܝܲܗ̣̄ܒܼ ܪܲܗܒܼܘܿܢܵܐ ܕܲܥܬܼܝܼ̈ܕܼܵܬܼܵܐ", "ܕܢܸܵܗܘܸܐ ܝܵ̇ܕܲܥ ܕܠܵܐ ܡܸܬܼܕܲܓܲܠ ܣܲܒܼܪܵܐ ܕܥܲܠ̣ ܠܹܗ ܀", ":ܪܲܗܒܼܘܿܢ ܚܲܝܹ̈ܐ ܝܲܗ̣̄ܒܼ ܠܹܗ ܒܲܥܕܹܢ ܠܒܲܪ ܡ̇ܝܘܿܬܹ̈ܐ", "ܕܢܸܫܪܸܐ ܡ̇ܘܬܵܐ ܕܫܲܥܒܸܿܕܼ ܠܐܵܕܼܵܡ ܘܲܠܝܲܠܕܵܬܹ̈ܗ ܀", ":ܐܲܝܟܵܐ ܕܲܚܛ̣ܵܐ ܪܹܫ ܐ̄ܢܵܫܘܼܬܼܵܐ ܘܩܲܛܠܹܗ ܡ̇ܘܬܵܐ", "ܠܬܲܡ̇ܢ ܐܲܥܠܹܗ ܠܪܵܕܹܐ ܒܬܼܵܘܫܵܐ ܕܓܲܢܵܒܼܘܼܬܼܵܐ ܀", ":ܒܢܘܼܡܹܐ ܕܐܲܒܼܘܼܗܝ ܥܲܠ̣ ܕܲܢܕܲܝܲܪ ܒܲܪ ܓܲܢܵܒܼܵܐ", "ܘܲܚܙ̣ܵܝܗܝ ܣܵܢ̇ܐܵܐ ܘܐܲܝܠܸܠ ܘܲܒܼܟܼܵܐ ܕܠܵܐ ܒܸܣܡܲܬ̤ ܠܹܗ ܀", ":ܠܐܲܬܼܪܵܐ ܕܣܵܓܹ̇ܗ ܥܒܼܵܪ ܦܘܼܩܕܵܢܵܐ ܒܐܲܦܲܝ̈ ܐܵܕܼܵܡ", "ܠܹܗ ܥܲܠ̣ ܐܵܕܼܵܡ ܒܝܲܕܼ ܓܵܝܵܣܵܐ ܕܥܲܠ̣ ܥܲܡ ܡܿܪܲܢ ܀", ":ܢܲܦܫܹܗ ܕܡܵܪܲܢ ܘܲܕܼܓܲܝܵܣܵܐ ܥܲܠ̣ ܫܲܘܝܵܐܝܼܬܼ", "ܘܦܲܬܼܚܹܗ ܠܬܲܪܥܵܐ ܩܕܼܵܡ ܢܦܫܵܬܼ̈ܐ ܕܟܹܐܦܹܐ ܀", ":ܣܝܵܓܼܵܐ ܕܚܸܡܬܼܵܐ ܣܝܼܓܼ ܗ̄ܘ̣ܵܐ ܒܐܲܦܲܝ̈ܢ ܕܠܵܐ ܢܸܥܘܿܠ ܠܹܗ", "ܘܬܲܪܥܹܗ ܡ̇ܪܲܢ ܘܐܲܥܠܲܢ ܥܲܡܹܗ ܒܝܲܕܼ ܡܲܥܲܠܬܹܿܗ ܀", ":ܠܒܸܗܬܲܬܼ ܫܹܐܕܹ̈ܐ ܦܬܲܚ ܦܲܪܕܿܝܣܵܐ ܩܕܼܵܡ ܡ̇ܝܘܿܬܹ̈ܐ", "ܕܲܚܕܝܼܘ ܕܲܢܦܲܩ̄ܢ ܢܲܟܼܪܘܼܢ ܗܵܫܵܐ ܒܝܲܕܼ ܡܲܥܲܠܬܲܢ ܀", ":ܠܪܹܫܵܐ ܕܐܵܐܲܪ ܦܲܪܣܝܼ ܘܐܲܒܼܗܸܬܼ ܒܗܵܕܹܐ ܕܲܣܥ݂ܲܪ", "ܕܕܲܚܩܹܗ ܠܐܵܕܼܵܡ ܡ̣ܢ ܝܵܪܬܿܘܼܬܼܵܐ ܕܝܲܗ̣̄ܒܼ ܠܹܗ ܡܵܪܹܗ ܀", ":ܪܢܵܐ ܚܵܣܵܡܵܐ ܕܠܵܐ ܬܘܼܒܼ ܦܵܢܹ̇ܐ ܐܵܕܼܵܡ ܠܐܲܬܼܪܹܗ", "ܘܲܒܼܗܸܬܼ ܡ̣ܢ ܫܹܠܝ ܕܲܚܙ̣ܵܝܗܝ ܒܲܥܕܹܢ ܒܬܲܪܬܹܿܝܢ ܢܲܦܫ̈ܢ ܀", ":ܬܪܹܝܢ ܥܲܠ̣ܘ ܠܘܼܩܕܼܵܡ ܚܲܕܼ ܙܲܕܲܝܼܩܵܐ ܘܚܲܕܼ ܚܲܛܵܝܵܐ", "ܕܢܸܗܘܸܐ ܝܵ̇ܕܲܥ ܕܡܸܥܲܠ ܥܵܐ̇ܠܝܼܢ ܛܵܒܹ̈ܐ ܘܒܼܝܼܫܹ̈ܐ ܀", ":ܥܲܠ ܓܲܝܵܣܵܐ ܚܲܫ̣ ܘܐܸܬܿܬܲܢܲܚ ܛܵܒܼ ܡ̣ܢ ܡ̇ܪܲܢ", "ܕܐܲܝܟܲܢ ܬܲܪܥܹܗ ܐܸܫܹ̇ܕܼ ܠܲܕܼܡ̇ܐ ܠܫܘܼܪܵܐ ܕܒܼܢ̣ܵܐ ܀", ":ܒܡܸܠܟܹܿܗ ܣܒ݂ܲܪ ܗ̄ܘ̣ܵܐ ܚܬܼܝܼܪ ܪܸܥܝܵܢܵܐ ܕܣܝܼܓܼ ܦܲܪܕܲܝܣܵܐ", "ܘܕܲܚܙ̣ܵܐ ܕܦܲܬܼܚܘܼܗܝ ܐܲܚܕܹܿܗ ܓܘܼܢܚܵܐ ܘܲܦܣܵܩ ܣܲܒܼܪܵܐ ܀", "ܚܙ̣ܵܐ ܕܐܸܬܿܕܲܪܫܲܬ̤ ܐܘܼܪܚܵܐ ܠܲܥܕܹܢ ܕܢܸܪܕܿܘܿܢ ܐ̄ܢܵܫܵܐ:", "ܘܐܲܝܠܸܠ ܘܲܒܼܟܼܵܐ ܕܦܵܫ̣ ܒܲܠܚܘܿܕܼܵܘܗܝ ܒܲܫܟܼܝܼܪ̈ܵܬܼܵܐ ܀", ":ܡܵܢܵܐ ܐܸܥܒܸܿܕܼ ܐܸܡ݂ܲܪ ܗܘ̤ ܠܹܗ ܡܲܪܝܼܪ ܢܲܦܫܵܐ", "ܕܡܲܠܟܵܐ ܕܲܫܕܹܝܬܼ ܠܐܸܟܿܣܘܿܪܝܵܐ ܦܥ̣ܵܐ ܠܡܲܠܟܿܘܼܬܹܗ ܀", ":ܠܐܲܝܟܵܐ ܐܹܙܲܠ ܫܲܐܸܠ ܒܝܼܫܵܐ ܠܝܲܨܪܹܗ ܒܝܼܫܵܐ", "ܕܐܲܚܕܹܿܗ ܐܵܕܼܵܡ ܠܪܵܘܡܵܐ ܘܥܘܼܡܩܵܐ ܒܝܲܕܼ ܝܲܠܕܵܬܹ̈ܗ ܀", ":ܕܚܲܩܬܹܿܗ ܠܘܼܩܬܹܿܗ ܠܘܼܩܕܼܵܡ ܡ̣ܢ ܦܲܪܕܲܝܣܵܐ ܕܕܲܡ ܠܵܐ ܢܹܐܪܲܬܼ", "ܘܠܵܐ ܦܵܫܲܬ̤ ܕܘܼܟܿܬܼܵܐ ܒܐܲܪܥܵܐ ܕܠܵܘ ܗܘ̤ ܝܲܪܬܵܗ̇ ܀", ":ܛܘܼܒܲܝ ܗ̄ܘ̣ܵܐ ܠܝܼ ܒܝܵܪܬܿܘܼܬܼ ܐܲܪܥܵܐ ܕܲܩܢ̣ܵܐ ܒܐܲܪܥܵܐ", "ܘܠܵܐ ܕܐܸܬܼܵܐ ܠܝܼ ܛܸܒܵܐ ܚܲܕܼܬܼܵܐ ܕܲܠܥܸܠ ܣܵܠܹ̇ܩ ܀", ":ܪܵܓܵܐ ܗ̄ܘ̣ܵܬܼ ܠܝܼ ܕܲܥܦܝܼܦܵܐܝܼܬܼ ܢܸܩܢܹܝܗ ܠܐܲܪܥܵܐ", "ܘܠܵܐ ܢܸܬܼܟܢܸܐ ܝܵܪܬܵܐ ܕܪܵܘܡ̇ܐ ܘܒܲܪ ܡܲܠܟܿܘܼܬܼܵܐ ܀", ":ܡܢܝܼܚ ܗ̄ܘܹ̇ܝܬܼ ܐܸܠܘܼ ܝܼܪܸܬܼ ܐܲܟܲܚ̄ܕܼ ܪܵܘܡܵܐ ܘܥܘܼܡܩܵܐ", "ܘܠܵܐ ܐܸܬܼܥܲܠܝܼ ܠܕܲܪܓܼܵܐ ܪܵܡ̇ܐ ܕܐܲܠܵܗܘܼܬܼܵܐ ܀", ":ܒܲܪ ܛܘܿܗܡܹܗ ܗ̄ܘ̣ ܗܵܢܵܐ ܕܙܸܩܦܹ̇ܬܼ ܥܲܠ ܪܹܫ ܩܲܝܣܵܐ", "ܘܗܵܐ ܡܸܫܬܵܘܕܹܿܐ ܫܡܲܝܵܐ ܘܐܲܪܥܵܐ ܠܲܟܼ̈ܢܵܘܵܬܹܗ ܀", ":ܬܠܸܐ ܒܲܨܠܝܼܒܼܵܐ ܘܲܡܩܲܒܿܥܝܼܢ ܒܹܗ ܨܸܨܹ̈ܐ ܒܦܲܓܼܪܹܗ", "ܘܝܵܡܹ̇ܐ ܒܐܵܡܹܝܢ ܕܲܡܨܸܐ ܠܡܸܬܲܠ ܡܵܠܟܿܘܼܬܼ ܪܵܘܡ̇ܐ ܀", ":ܪܡܸܐ ܒܐܵܓܼܘܿܢܵܐ ܕܚܵܫܘܿܫܘܼܬܼܵܐ ܘܩܲܪܝܼܒܼ ܕܲܢܡܘܼܬܼ", "ܘܩܵܡ̣ ܚܲܕܼ ܫܝܼܛܵܐ ܘܡܸܬܼܟܲܫܲܦ ܠܹܗ ܕܗܲܒܼ ܠܝܼ ܚܲܝܹ̈ܐ ܀", ":ܢܸܓܼ̈ܕܹܿܐ ܥܦܝܼܦܹ̈ܐ ܐܸܬܿܬܿܘܣܲܦ ܠܹܗ ܐܵܟܹ̇ܠܩܲܪܨܵܐ", "ܒܗܵܣ̇ ܒܲܪܬܼ ܩܵܠܵܐ ܕܐܸܬܿܕܲܟܼܪܲܝܢܝ ܡܵܪܝ ܡ̇ܐ ܕܐܵܬܹܿܐ ܐܲܢ̄ܬܿ ܀", ":ܟܡܵܐ ܕܓܲܝܵܣܵܐ ܡܸܬܼܟܲܫܲܦ ܗ̄ܘ̣ܵܐ ܥܲܠ ܪܹܫ ܩܲܝܣܵܐ", "ܗܘ̤ ܡܲܣܓܸܿܐ ܗ̄ܘ̣ܵܐ ܡܸܬܿܬܲܚ ܗ̄ܘ̣ܵܐ ܡܲܪܝܼܪܵܐܝܼܬܼ ܀", ":ܟܡܵܐ ܕܡܲܚܸܐ ܟܠ ܡܸܫܬܵܘܕܹܿܐ ܗ̄ܘ̣ܵܐ ܕܥܲܡܝܼ ܠܲܡ ܬܸܗܘܸܐ", "ܗܘ̤ ܝܵܒܹ̇ܕܼ ܗ̄ܘ̣ܵܐ ܒܢܘܼܪܵܐ ܕܝܲܨܪܹܗ ܥܲܙܝܼܙܵܐܝܼܬܼ ܀", ":ܟܡܵܐ ܕܝܵܡܹ̇ܐ ܗ̄ܘ̣ܵܐ ܘܲܡܚܲܬܿܡ ܗ̄ܘ̣ܵܐ ܡܸܠܬܹܗ ܒܐܵܡܹܝܢ", "ܗܘ̤ ܡܲܝܠܸܠ ܗ̄ܘ̣ܵܐ ܐܲܝܟ ܝܵܠܹܕܿܬܵܐ ܕܚܲܣܢ̣ܵܗ̇ ܟܹܐܒܼܵܐ ܀", ":ܐܲܝܟ ܕܲܒܼܓܹܐܪܵܐ ܒܠܲܥ̣ ܚܲܣܵܡܵܐ ܒܗܵܠܹܝܢ ܕܲܗ̤ܘܲܝ̈", "ܘܡ̣ܢ ܟܠ ܡܸܕܹܿܡ ܙܵܩܹ̇ܬܼ ܗ̄ܘ̣ܵܐ ܠܹܗ ܩܵܠ ܓܲܝܵܣܵܐ ܀", ":ܘܐܸܢ ܓܲܝܵܣܵܐ ܕܬܲܠܡܝܼܕܹܗ ܗ̄ܘ̣ܵܐ ܗܵܟܲܢ ܙܲܩܬ̣ܹܿܗ", "ܡ̇ܢܵܐ ܢܸܥܒܸܿܕ ܡܵܐ ܕܩܵܥܹ̇ܝܢ ܒܹܗ ܫܡܲܝܵܐ ܘܐܲܪܥܵܐ ܀", "ܐܸܢ ܒܲܪ ܐ̄ܪܵܙܹܗ ܦܲܪܣܝܼ ܘܲܓܼܠܵܗ̇ ܠܐܘܼܡ̇ܢܘܼܬܹܗ:", "ܠܐܲܝܟܵܐ ܢܹܐܙܲܠ ܡ̇ܐ ܕܡܲܗܠܝܼܢ ܒܹܗ ܥܝܼܪܹ݁ܐ ܘܐ̄ܢܵܫܵܐ ܀", ":ܐܸܢ ܩܵܛ̇ܘܿܠܵܐ ܢܣ݂ܲܒܼ ܫܘܼܘܕܵܝܵܐ ܕܡܲܠܟܿܘܼܬܼ ܪܵܘܡ̇ܐ", "ܒܐܲܝܠܹܝܢ ܥܲܝܢܹ̈ܐ ܢܚܘܼܪ ܟܲܕܼ ܥܵܐܹ̇ܠ ܟܠܹܗ ܓܸܢܣܲܢ ܀", ":ܐܘܿ ܓܲܝܵܣܵܐ ܕܦܲܣܩܹ̣ܗ ܠܣܲܒܼܪܹܗ ܕܲܒܼܥܸܠܕܲܪܵܐ", "ܘܐܲܩܢܝܼ ܘܲܒܼܪܵܐ ܠܲܕܼܠܵܐ ܣܲܒܼܪܵܐ ܒܫܘܼܒܼܩܵܢ ܥܵܘ̣ܠܹܗ ܀", ":ܐܘܿ ܕܐܸܬܼܚܲܝܲܒܼ ܘܡܲܫܟܸܿܢ ܢܲܦܫܹܗ ܒܲܫܟܼܝܼܪ̈ܵܬܼܵܐ", "ܕܲܢܣ݂ܲܒܼ ܡܲܓܼܵܢ ܫܛܵܪ ܚܵܘ̈ܒܵܬܹܗ ܒܲܚܕܼܵܐ ܡܸܠܬܼܵܐ ܀", ":ܐܘܿ ܕܐܸܬܿܛܲܡܲܐ ܟܠܹܗ ܒܟܼܠܹܗ ܒܥܵܘ̣ܠܐ ܢܕܝܼܕܼܵܐ", "ܕܪܲܣ ܥܲܠ ܟܠܹܗ ܡܲܝܵ̈ܐ ܕܟܼܵܝܵ̈ܐ ܕܲܬܼܝܵܒܼܘܼܬܼܵܐ ܀", ":ܐܘܿ ܕܒܲܙ̣ ܘܲܥܠ݂ܲܒܼ ܐܲܪ̈ܥܵܢܝܵܬܼܵܐ ܒܟܼܠܗܘܿܢ ܚܲܝܵܘ̈ܗܝ", "ܘܲܒܼܝܘܿܡ ܡ̇ܘܬܹܿܗ ܒܲܙ̣ ܛܵܒܼܵܬܼ̈ܐ ܫܡܲܝܵܢ̈ܝܵܬܼܵܐ ܀", ":ܐܘܿ ܕܐܸܬܿܛܲܫܝܼܘ ܪ̈ܵܕܝܲܝ ܒܐܘܼܪܚܵܐ ܡ̣ܢ ܒܝܼܫܘܼܬܹܗ", "ܕܲܕܼܪܲܫ ܐܘܼܪܚܵܐ ܕܲܬܼܝܵܒܼܘܼܬܼܵܐ ܩܕܼܵܡ ܚܲܛܵܝܹ̈ܐ ܀", ":ܐܘܿ ܚܒܸܢܵܢܵܐ ܕܓܲܡܲܪ ܝܵܘܡܵܘ̈ܗܝ ܒܲܣܪܝܼܩܘܼܬܼܵܐ", "ܕܐܸܡ݂ܲܪ ܡܸܠܬܼܵܐ ܘܲܫܩ݂ܲܠ ܐܲܓܼܪܵܐ ܡܲܠܟܿܘܼܬܼ ܪܵܘܡ̇ܐ ܀", ":ܐܘܿ ܟܡܵܐ ܘܐܲܝܟܲܢ ܐܹܨܘܼܪ ܨܲܠܡܵܐ ܕܫܘܼܒܼܩܵܢ ܥܵܘ̣ܠܵܟ", "ܕܒܼܵܐܡܹܝܢ ܚܲܬܿܡܹܗ ܝܵܗܹ̇ܒܼ ܕܲܪ̈ܓܹܐ ܠܕܲܪܓܼܵܟ ܕܲܡ̣ܛܵܟ ܀", ":ܒܨܝܼܪ ܗ̄ܘ̣ ܠܸܫܵܢܝ ܕܲܢܨܘܼܪ ܫܲܪܒܵܟ ܦܵܠܹ̇ܫ ܐܸܣܹ̈ܐ", "ܘܠܵܐ ܝܵ̇ܕܲܥ ܐ̄ܢܵܐ ܕܐܸܓܼܠܸܐ ܟܡܹܐܢܹ̈ܐ ܕܐܘܼܡ̇ܢܘܼܬܼܵܟ ܀", ":ܡܕܲܪܡܲܬܿ ܟܠܵܟ ܘܲܨܢܝܼܥܵܝܼܬܼ ܕܲܒܼܪܬܿ ܚܲܝܲܝ̈ܟ", "ܚ̣ܛܲܝܬܿ ܐܲܝܟ ܕܲܒܼܥ݂ܲܝܬܿ ܘܲܦܢ݂ܲܝܬܿ ܘܐܲܦܝܼܣܬܿ ܐܲܝܟ ܕܲܫܦ݂ܲܪ ܠܵܟ ܀", ":ܫܵܒܹ̇ܩ ܥܵܘ̣ܠܵܟ ܝܵ̇ܕܲܥ ܒܲܠܚܘܿܕܼ ܩܸܦ̈ܠܹܐ ܕܠܸܒܵܟ", "ܘܲܕܼܝܵ̇ܕܲܥ ܠܵܟ ܠܵܐ ܐܲܩܹܨ ܠܵܟ ܪܲܒܿܘܼܬܼ ܥܵܘ̣ܠܵܟ ܀", ":ܚܲܟܿܝܼܡܵܐܝܼܬܼ ܨܵܪܹܗ ܠܫܲܪܒܵܟ ܒܕܲܦܵܐ ܕܚܲܫܵܘ̈ܗܝ", "ܕܢܹܐܠܲܦ ܟܠܢܵܫ ܠܡܸܪܕܼܵܐ ܒܚܲܫܹ̈ܐ ܠܘܵܬܼ ܕܲܥܬܼܝܼ̈ܕܼܵܢ ܀", "ܥܘܼܢܵܝܵܐ: ܫܘܼܒܼܚܵܐ ܠܵܟ ܡܲܦܸܢܹܐ ܛܵܥܲܝܵ̈ܐ: ܠܝܼܕܲܥܬܼܵܐ ܕܪܲܒܿܘܼܬܼ ܫܘܼܒܼܚܹܗ ܀"]}