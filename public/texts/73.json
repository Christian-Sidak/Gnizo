{"title": "On Pentecost", "subtitle": "The Homilies of Mar Narsai", "syriacTitle": "ܥܲܠ ܝܘܿܡ ܥܹܐܕܼܵܐ ܕܦܲܢܛܹܩܘܼܣܛܹܐ", "author": "Narsai", "text": ["ܡܐܡܪܐ ܕܥܣܪܝܢ ܘܫܒܥܐ", "ܕܥܲܠ ܝܘܿܡ ܥܹܐܕܼܵܐ ܕܦܲܢܛܹܩܘܼܣܛܹܐ", "ܥܘܼܢܵܝܵܐ", "ܐܵܘ ܡܵܝܘܿܬܹ̈ܐ ܢܸܦܘܿܥ ܚܵܘܒܿܬܼܵܐ ܠܡܵܘܪܸܒܼ ܓܸܢܣܲܢ ܒܚܲܝܠܵܐ", "ܕܚܸܟܼܡܵܬܹ̈ܗ: ܐܲܚܝ̈.", ":ܓܲܙܵܐ ܕܪܘܼܚܵܐ ܦܬ݂ܲܚ ܒܵܪܘܿܝܵܐ ܩܕܼܵܡ ܡ̇ܝܘܿܬܹ̈ܐ", "ܘܐܲܥܬܲܪ ܐܸܢܘܿܢ ܡ̣ܢ ܣܝܼ̈ܡܵܬܼܵܐ ܕܪܲܒܿܘܼܬܼ ܚܲܝܠܹܗ ܀", ":ܒܡܵܐܢܵܐ ܣܵܡܹܗ ܠܥܘܼܬܼܪܹܗ ܡܲܥܬܲܪ ܟܠܵܐ", "ܘܟܲܕܼ ܗܘ̤ ܫܝܼܛܵܐ ܗ̄ܘ̣ ܢܛ݂ܲܪ ܒܹܗ ܓܲܙܵܐ ܕܲܫܒܼܝܼ̈ܚܵܬܼܵܐ ܀", ":ܛܝܼܢܵܐ ܪܲܦܝܵܐ ܥܒܲܕܼ ܓܹܐܙܲܒܼܪܵܐ ܕܲܣܬܼܝܼܪ̈ܵܬܹܗ", "ܘܫܲܓܼܪܹܗ ܒܪܘܼܚܵܐ ܘܣܵܡ̣ ܒܹܗ ܪܘܼܚܵܐ ܫܒܼܝܼܚܵܐ ܒܫܝܼܛܵܐ ܀", ":ܐܲܝܟ ܟܸܢܵܪܹ̈ܐ ܒܡܸܢܲܝ̈ ܦܲܓܼܪܹܗ ܙܡܲܪ ܟܲܣܝܵܬܹ̈ܐ", "ܘܚܲܟܿܝܼ ܒܩܵܠܹܗ ܠܐܲܪ݁ܥܵܢܵܝܹܐ ܘܠܲܫܡܲܝܵܢܹ̈ܐ ܀", ":ܐܲܝܟ ܫܝܼܦܘܿܪܵܐ ܩܥ̣ܵܐ ܦܘܼܩܵܕܵܢܵܐ ܒܠܸܫܵܢ ܒܸܣܪܵܐ", "ܘܲܟܼܢܲܫ̣ܘ ܨܹܐܕܼܵܘܗܝ ܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀", ":ܩܲܢܝܵܐ ܪܥܝܼܥܵܐ ܗܘ̤ܵܐ ܐܲܒܿܘܼܒܼܵܐ ܠܪܘܼܚܵܐ ܚܲܝܵܐ", "ܘܦܲܨܲܚ ܟܠܵܐ ܒܗܲܢܝܼܐܘܼܬܼܵܐ ܕܵܙܡܝܼܪ̈ܵܬܹܗ ܀", ":ܡ̇ܘܠܸܕܼ ܚܲܫܹ̈ܐ ܫܪ̣̱ܵܐ ܒܹܗ ܚܲܝܠܵܐ ܡܲܚܸܐ ܠܟܼܠܵܐ", "ܘܫܲܪܝܼ ܡܲܪܕܸܿܐ ܚܲܝܹ̈ܐ ܠܟܼܠܵܐ ܒܪܘܼܚ ܣܸܦ̈ܘܵܬܹܗ ܀", ":ܟܪܝܼܗܵܐ ܕܲܪܡܸܐ ܒܟܹܐܒܹ̈ܐ ܕܥܵܘ̣ܠܵܐ ܢܘܼܓܼܪܵܐ ܕܙܲܒܼܢܵܐ", "ܫܲܪܝܼ ܡܲܐܣܸܐ ܟܹܐܒܹ̈ ܕܦܲܓܼܪܵܐ ܘܡܘܼܡܹ̈ܐ ܕܢܲܦܫܵܐ ܀", ":ܩܲܝܣܵܐ ܕܝܼܒܸܫ ܒܚܘܼܡ̇ܐ ܩܲܫܝܵܐ ܕܲܪ̈ܓܼܝܼܓܼܵܬܼܵܐ", "ܐܲܦܪܲܥ ܡܸܫܢܹܠܝ ܘܲܛܥ݂ܲܢ ܦܹܐܪܹ̈ܐ ܕܗܲܢܝܼܐܘܼܬܼܵܐ ܀", ":ܟܲܪܡ̇ܐ ܕܲܛܠ݂ܲܡ ܦܵܠ ܦܘܼܠܚܵܢܵܐ ܘܐܵܘܥܝܼ ܝܥܪܵܐ", "ܒܲܟܲܪ ܡܸܢܹܫܠܝ ܣܓܼܘܼܠܵܐ ܕܚܲܡܪܵܐ ܘܲܦܪ̣݂ܲܥ ܫܘܼܒܼܚܵܐ ܀", ":ܝܵܪܵܪܬܵܐ ܕܒܲܪܕܲܪ ܥܘܼܬܼܪܵܐ ܕܲܢܣ݂ܲܒܼ ܙܒܲܠܝܼܠܘܼܬܼܵܐ", "ܦܢ̣ܵܐ ܨܹܝܕܼ ܐܲܒܼܘܼܗܝ ܘܲܣܘ݂ܲܝ ܠܐܘܼܪܥܹܗ ܘܝܲܗ̣̄ܒܼܠܹܗ ܥܘܼܬܼܪܹܗ ܀", ":ܒܚܘܼܒܵܐ ܘܪ̈ܲܚܡܹܐ ܡܣ݂ܲܚ ܒܵܪܘܿܚܵܐ ܠܘܼܩܒܲܠ ܚܲܝܲܝ̈ܢ", "ܘܥܲܦܩܹܗ ܠܓܸܢܣܲܢ ܒܝܲܕܼ ܪܹܫܝܼܬܼܵܐ ܕܢܲܣ݂ܲܒܼ ܡܸܢܲܢ ܀", ":ܟܲܣܝܼ ܨܲܥܪܵܢ ܒܐܸܣܛܲܠ ܫܘܼܒܼܚܵܐ ܕܙܲܩ̣ܪܘܼܗ̇ ܪ̈ܲܚܡܹܐ", "ܘܝܲܗ̄ܒܼ ܪܲܗܒܼܘܿܢܵܐ ܚܲܝܠܵܐ ܕܪܘܼܚܵܐ ܐܲܝܟ ܥܸܙܲܩܬܼܵܐ ܀", ":ܙܲܡܸܢ ܘܲܩܪܵܢ ܠܲܚܠܘܿܠ ܚܲܝܹ̈ܐ ܕܠܵܐ ܫܘܼܠܵܡܵܐ", "ܘܲܠܡܸܫܬܿܘܼܬܼܵܐ ܕܡܲܠܝܵܐ ܛܘܼܒܹ̈ܐ ܕܠܵܐ ܡܸܣܬܿܒܼܥܝܼܢ ܀", ":ܒܐ̄ܪܵܙܵܐ ܡܲܟܼܪܲܢ ܠܫܵܘܬܵܦܘܼܬܼܵܐ ܕܲܠܘܵܬܼ ܚܘܼܒܹܿܗ", "ܘܦܲܬ̣ܿܚ ܓܲܙܹܗ ܘܚܲܬܸܿܡ ܡܸܠܵܘ̈ܗܝ ܒܝܲܕܼ ܣܘܼܥܪ̈ܵܢܹܐ ܀", ":ܓܒܼܵܐ ܡ̣ܢ ܓܸܢܣܲܢ ܚܲܕܼ ܗܲܕܼܵܡ̇ܐ ܐܲܝܟ ܪܹܫܝܼܬܼܵܐ", "ܘܩܲܕܿܫܹܗ ܒܪܘܼܚܵܐ ܘܩܲܒܸܿܠ ܕܸܒܼܚܹܗ ܐܲܝܟ ܦܘܼܪܩܵܢܵܐ ܀", ":ܥܲܒܼܕܹܿܗ ܓܲܙܵܐ ܕܲܣܬܼܝܼܪ̈ܵܬܼܵܐ ܘܲܕܼܚܲܠ̈ܝܵܬܼܵܐ", "ܘܐܲܡܠܸܟ ܒܐܝܼܕܹܗ ܕܢܲܥܬܲܪ ܟܠܵܐ ܡ̣ܢ ܡ̇ܘܗܲܒܼܬܹܗ ܀", ":ܒܹܗ ܐܸܫܬܵܘܕܿܝܼ ܠܲܒܼܢܲܝ̈ ܓܸܢܣܹܗ ܘܝܵܪܬܿܘܼܬܼ ܚܲܝܹ̈ܐ", "ܘܥܲܒܼܕܹܿܗ ܢܸܒܼܥܵܐ ܕܢܲܫܩܸܐ ܠܕܼܝܼܠܹܗ ܡ̣ܢ ܚܲܝܘܼܬܹܗ ܀", ":ܡ̣ܠܵܝܗܝ ܡ̣ܢ ܚܲܝܠܵܐ ܕܐܲܠܵܗܘܼܬܹܗ ܕܠܵܐ ܡܸܬܼܒܲܨܲܪ", "ܕܢܼܬܸܿܠ ܚܲܝܠܵܐ ܒܡܵܝܘܿܬܼܘܼܬܼܵܐ ܡܚܝܼܠܲܬܼ ܚܲܝܠܵܐ ܀", ":ܡ̣ܠܲܟ ܘܐܸܫܬܵܘܕܿܝܼ ܠܲܡܫܲܡܫܵܢܹ̈ܐ ܕܟܼܵܪܘܿܙܘܼܬܹܗ", "ܕܢܲܥܬܲܪ ܐܸܢܘܿܢ ܡ̣ܢ ܡܲܠܝܘܼܬܼܵܐ ܕܚܲܝܠܵܐ ܕܲܢܣܲܒܼ ܀", ":ܠܲܒܸܿܒܼ ܐܸܢܘܿܢ ܟܲܕܼ ܐܵܙܹ̇ܠ ܗ̄ܘ̣ܵܐ ܠܘܵܬܼ ܫܵܠܘ̇ܚܹܗ", "ܕܗܵܐ ܐܵܙܹ̇ܠ ܐ̄ܢܵܐ ܘܲܡܫܲܕܲܪ ܐ̄ܢܵܐ ܡܘܼܠܟܵܢܵܐ ܕܐܵܒܼܝ ܀", ":ܦܵܪܲܩܠܹܛܵܐ ܟܲܢܝܹܗ ܠܥܘܼܬܼܪܵܐ ܕܫܘܼܘܕܵܝ ܡܸܠܵܘ̈ܗܝ", "ܕܲܡܨܸܐ ܡܒܲܝܲܐ ܠܡܸܣܟܹܿܢܘܼܬܼܵܐ ܕܟܲܪܝܼܘܼܬܼ ܢܲܦܫܵܐ ܀", ":ܩܪ̣ܵܝܗܝ ܡܘܼܠܟܵܢܵܐ ܕܢܸܩܒܿܘܿܠ ܣܲܒܼܪܵܐ ܒܪܸ̈ܥܝܵܢܵܝܗܘܿܢ", "ܕܐܸܡܲܬܼܝ ܢܸܚܙܘܿܢ ܟܲܕܼ ܡܸܬܼܦܲܠܲܓܼ ܥܘܼܬܼܪܹܗ ܒܓܸܠܝܵܐ ܀", ":ܩܪ̣ܵܝܗܝ ܬܘܼܒܼ ܚܲܝܠܵܐ ܕܲܟܼܣܸܐ ܒܪܵܘܡ̇ܐ ܠܥܸܠ ܡ̣ܢ ܟܠܵܐ", "ܕܲܡܨܸܐ ܚܵܣܹ̇ܢ ܘܙܵܟܹ̇ܐ ܠܟܼܠܵܐ ܒܚܹܝܠ ܪܲܒܿܘܼܬܹܗ ܀", ":ܐܲܢ̄ܬܿܘܿܢ ܩܵܘܵܘ ܒܐܲܬܼܪܵܐ ܕܲܝܗܘܼܕܼ ܐܲܝܟܵܐ ܕܚܸܫܹ̇ܬܼ", "ܥܕܲܡ̇ܐ ܕܐܸܬܸܿܠ ܚܲܝܝܠܵܐ ܕܪܘܼܚܵܐ ܒܗܲܕܵܡܲܝ̈ܟܿܘܿܢ ܀", ":ܒܨܸܗܝܘܿܢ ܩܵܘܵܘ ܐܲܝܟ ܒܘܼܕܵܩܵܐ ܕܲܢܒܼܝܼܘܼܬܼܵܐ", "ܕܡܸܢܵܗ̇ ܢܸܦܘܿܩ ܐܲܝܢܵܐ ܕܲܡܨܸܐ ܠܡܸܫܒܲܩ ܥܵܘ̣ܠܵܐ ܀", ":ܥܵܘ̣ܠܵܐ ܕܥܲܡܡܹ̈ܐ ܨܒܼܵܐ ܕܲܢܒܲܛܸܠ ܒܥܸܠܲܬܼ ܥܲܡܵܐ", "ܘܣܵܡ̣ܵܗ̇ ܠܥܸܠܬܼܵܐ ܕܡܸܛܠ ܝܲܥܩܘܿܒܼ ܡܲܗܦܸܟ ܥܵܘ̣ܠܵܐ ܀", ":ܒܨܸܗܝܘܿܢ ܚܵܘܝܼ ܕܐܝܼܬܼܵܘܗܝ ܢܘܼܗܪܹܗ ܘܲܓܼܙܵܪ ܕܝܼܢܹܗ", "ܟܲܕܼ ܡܲܢܗܲܪ ܟܠ ܘܲܡܩܲܛܪܸܓܼ ܒܝܲܕܼ ܒܘܼܚܪܵܢܹܗ ܀", ":ܒܕܼܘܼܟܿܬܵܐ ܕܲܓܼܒܼܵܐ ܘܲܩܪ̣ܵܗ̇ ܒܲܫܡܹܗ ܘܣܵܡ̣ ܢܵܡܘܿܣܵܘ̈ܗܝ", "ܬܲܡ̇ܢ ܦܲܫܸܩ ܚܹܝܠ ܦܸܠ̈ܐܵܬܼܵܐ ܘܟܲܣܝܘܼܬܼ ܐ̄ܪ̈ܵܙܹܐ ܀", ":ܠܛܘܼܪܵܐ ܕܨܸܗܝܘܿܢ ܙܲܡܸܢ ܘܲܩܪ̣ܵܐ ܠܫܲܒܼܛܲܝ̈ ܥܲܡܡܹ̈ܐ", "ܘܚܲܕܿܝܼ ܐܸܢܘܿܢ ܒܲܚܠܘܿܠ ܕܸܒܼܚܹ̈ܐ ܢܵܡܘܿܣܵܝܹ̈ܐ ܀", ":ܒܨܸܗܝܘܿܢ ܦܲܫܸܩ ܐܵܦ ܦܸܠܐܬܼܵܐ ܕܗܵܝ̇ ܡܸܫܬܿܘܼܬܼܵܐ", "ܕܡܸܬܼܟܲܢܫܝܼܢ ܠܵܗ̇ ܐܲܪ̈ܥܵܢܵܝܹܐ ܘܲܡܫܲܝܵܢܹ̈ܐ ܀", ":ܬܲܡ̇ܢ ܦܲܩܸܕܼ ܕܲܢܩܵܘܘܿܢ ܠܹܗ ܪ̈ܵܚܡܲܝ ܚܘܼܒܹܿܗ", "ܕܢܸܦܪܘܿܥ ܐܸܢܘܿܢ ܐܲܓܼܪܵܐ ܕܚܘܼܒܵܐ ܕܚܵܘܝܼܘ ܨܹܐܕܼܵܘܗܝ ܀", ":ܐܸܣܲܪ̣ ܐܸܢܘܿܢ ܒܬܸܢܘܲܝ ܕܐܲܓܼܪܵܐ ܪܘܼܚܵܢܵܝܵܐ", "ܕܠܵܐ ܢܸܢܼܪܲܦܘܿܢ ܡ̇ܐ ܕܲܡܫܲܢܹܝܢ ܚܲܕܼ ܡ̣ܢ ܨܹܝܕܼ ܚܲܕܼ ܀", ":ܐܲܪܡܝܼ ܥܠܲܝܗܘܿܢ ܛܲܒܼܥܵܐ ܕܪܘܼܚܵܐ ܐ̄ܪܵܙܵܢܵܐܝܼܬܼ", "ܘܲܪܫܲܡ ܐܸܢܘܿܢ ܒܪܘܼܚ ܣܸܦܘܵܬܹ̈ܗ ܕܢܸܗܘܘܿܢ ܕܝܼܠܹܗ ܀", ":ܒܪܘܼܚܵܐ ܕܦܘܼܡܹܗ ܚܵܘܝܼ ܐܸܢܘܿܢ ܚܹܝܝܠ ܡ̇ܘܗܲܒܼܬܹܗ", "ܕܡܸܢܹܗ ܢܵܦܹ̇ܩ ܦܘܼܪܥܵܢ ܐܲܓܼܪܵܐ ܕܥܘܼܬܪܵܐ ܕܲܡ̣ܠܲܟ ܀", ":ܢܦ݂ܲܚ ܒܐܲܦܲܝ̈ܗܘܿܢ ܘܫܲܪܲܪ ܐܸܢܘܿܢ ܒܫܘܼܘܕܵܝ ܡܸܠܵܘ̈ܗܝ", "ܘܐܲܠܸܦ ܐܸܢܘܿܢ ܠܡܸܫܒܲܩ ܚܵܘ̈ܒܹܿܐ ܘܠܲܡܕܵܢ ܥܵܘ̣ܠܵܐ ܀", ":ܝܲܗ̣̄ܒܼ ܒܐܝܼܕܲܝ̈ܗܘܿܢ ܩܠܝܼܕܼܵܐ ܕܪ̈ܲܚܡܹܐ ܘܲܓܼܙܵܪ ܕܝܼܢܵܐ", "ܠܡܸܦܬܲܚ ܬܲܪܥܵܐ ܠܲܬܼܪܹܝܢ ܓܲܒܿܝܼ̈ܢ ܠܛܵܒܼ̈ܐ ܘܒܼܝܼܫܹ̈ܐ ܀", ":ܚܙ݂ܲܩ ܗܘ̤ ܕܢܸܣܲܒܼ ܡܲܠܟܿܘܼܬܼ ܪܵܘܡ̇ܐ ܕܐܸܬܼܡܲܠܟܲܬ̤ ܠܹܗ", "ܘܲܠܗܘܿܢ ܒܲܕܸܿܩ ܕܩܵܘܵܘ ܒܲܝܗܘܼܕܼ ܘܐܲܟܼܪܸܙܘ ܙܵܟܼܘܼܬܝ ܀", ":ܬܲܡ̇ܢ ܩܵܘܵܘ ܒܐܲܬܼܪܵܐ ܕܣܸܒܼܠܹ̇ܬܼ ܚܲܫܵܐ ܘܨܲܥܪܵܐ", "ܕܬܲܡ̇ܢ ܐܸܬܸܿܠ ܬܲܚܘܝܼܬܼ ܪܲܒܿܘܼܬܼܝ ܠܲܡܨܲܥܪ݁ܵܢܲܝ ܀", ":ܩܕܼܵܡ ܣܲܓܿܝܼ̈ܠܹܐ ܣܸܒܼܠܹ̇ܬܼ ܚܲܫܵܐ ܡ̣ܢ ܡܲܪ̈ܵܚܹܐ", "ܘܲܠܥܹܝܢ ܟܠܢܵܫ ܡܚܵܘܹܐ ܐ̄ܢܵܐ ܠܹܗ ܠܚܲܝܠܝ ܪܲܥ̇ܒܼܵܕܼܵܐ ܀", ":ܐܲܝܟܵܐ ܕܐܲܗܸܠܘ ܘܲܓܼܚܸܟܼܘ ܫܲܦ̈ܠܹܐ ܥܲܠ ܡܲܟܿܝܼܟܼܘܼܬܼܝ", "ܬܲܡ̇ܢ ܐܲܟܼܪܸܙܘ ܥܲܒ ܓܲܢ̄ܒܵܪܘܼܬܼܝ ܕܠܵܐ ܡܸܬܼܚܲܣܢܵܐ ܀", ":ܕܚܲܫܒ̣ܿܘܼܢܝ ܫܝܼܛܵܐ ܘܲܡܠܸܐ ܚܲܫܹ̈ܐ ܘܡܲܣܠܲܝ ܡ̣ܢ ܟܠ", "ܡܲܠܸܦ ܐ̄ܢܵܐ ܠܗܘܿܢ ܒܝܲܕܼ ܣܘܼܥܪ̈ܵܢܹܐ ܕܚܸܟܼ̈ܡܵܬܼܝ ܀", ":ܕܛܲܠܡ̣ܘܼܢܝ ܫܘܼܒܼܚܵܐ ܕܙܵܕܹܩ ܗ̄ܘ̣ܵܐ ܠܝܼ ܐܲܝܟ ܙܲܟܵܝܵܐ", "ܗܵܐ ܡܸܬܼܟܲܚܕܝܼܢ ܟܲܕܼ ܙܵܡ̇ܪܝܼܢ ܠܝܼ ܟܠ ܠܸܫܵܢܝܼ̈ܢ ܀", ":ܕܠܵܐ ܗܲܠܸܠܘ ܠܝܼ ܒܝܲܕܼ ܟܸܢܵܪܵܐ ܕܪܘܼܟܵܒܼ ܕܲܘܝܼܕܼ", "ܐܸܙܡܲܣ ܙܵܟܼܘܼܬܝ ܒܡܸܢܹ̈ܐ ܬܪܸܥܣܲܪ ܕܡ̣ܢ ܫܲܒܼܛܲܝ̈ܗܘܿܢ ܀", ":ܐܲܝܟ ܟܸܢܵܪܵܐ ܕܲܬܼܪܸܥܣܲܪܬܵܐ ܛܲܟܸܿܣ ܐܸܢܘܿܢ", "ܕܲܢܫܲܒܿܚܘܼܢܵܝܗܝ ܒܩܵܠܹ̈ܐ ܬܪܸܥܣܲܪ ܐܲܝܟ ܕܲܒܼܡܸܢܹ̈ܐ ܀", ":ܘܲܕܼܠܵܐ ܦܲܪܥܘܼܗܝ ܩܵܠ ܬܵܘܕܲܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ", "ܢ̣ܩܲܫ ܙܵܟܼܘܼܬܹܗ ܒܝܲܕܼ ܟܸܢܵܪܵܐ ܕܲܬܼܪܸܥܣܲܪܬܹܿܗ ܀", ":ܬܪܸܥܣܲܪ ܩܵܠܹ̈ܐ ܩܥ̣ܵܘ ܙܵܟܼܘܼܬܹܗ ܐܲܝܟ ܫܝܼܦܘܿܪܹ̈ܐ", "ܕܲܫܬܸܩܘ ܫܲܒܼܛܹ̈ܐ ܝܲܒܸܿܒܼ ܡܸܢܹ̈ܐ ܕܗܲܕܵܡܲܝ̈ܗܘܿܢ ܀", ":ܒܥܹܐܕܼܵܐ ܦܨܝܼܚܵܐ ܕܒܲܚ̣ ܠܲܩܢܘܿܡܹܗ ܒܛܲܟܼܣܵܐ ܕܐܸܡܪܵܐ", "ܘܲܒܼܥܲܕܼܥܹܕܼܵܐ ܕܦܲܢܛܹܩܘܼܣܛܹܐ ܪܫܼܡ̣ ܙܵܟܼܘܼܬܹܗ ܀", ":ܚܲܪܲܪ ܟܠܵܐ ܒܐ̄ܪܵܙ ܦܘܼܪܩܵܢܵܐ ܕܡ̣ܢ ܓܵܘ ܡܸܨܪܹܝܢ", "ܘܦܲܠܸܓܼ ܥܘܼܬܼܪܹܗ ܐܲܝܟ ܦܸܠ̈ܐܬܼܵܐ ܕܲܒܼܛܘܼܪ ܣܝܼܢܲܝ ܀", ":ܒܥܹܐܕܼܵܐ ܕܲܟܼܬܿܒܼ ܠܘܼܚܹ̈ܐ ܕܟܹܐܦܵܐ ܥܠܸܒܵܐ ܕܟܹܐܦܵܐ", "ܨܵܪ ܐܵܬܼ̈ܘܵܬܼܵܐ ܪ̈ܘܼܚܵܢܝܵܬܼܵܐ ܒܙܵܘ̈ܥܲܝ ܢܲܦܫܵܐ ܀", ":ܒܝܵܘܡ̇ܐ ܕܐܵܘܪܸܬܼ ܝܵܪܬܿܘܼܬܼ ܠܒܸܣܪ̈ܵܢܵܝܹܐ", "ܦܲܠܸܓܼ ܥܘܼܬܼܪܵܐ ܪܘܼܚܵܢܵܝܵܐ ܠܪ̈ܘܼܚܵܢܵܝܹܐ ܀", ":ܒܙܲܒܼܢܵܐ ܕܟܲܬܼܒܵܗ̇ ܠܲܕܼܝܵܬܹܩܹܐ ܡܲܠܝܲܬܼ ܡ̇ܘܬܵܐ", "ܚܬ݂ܲܡ ܡܘܼܠܟܵܢܹ̈ܐ ܠܲܕܼܝܵܬܹܩܹܐ ܝܵܗ̇ܒܲܬܼ ܚܲܝܹ̈ܐ ܀", ":ܒܕܼܘܼܡܪܵܐ ܕܩܵܠܹ̈ܐ ܘܲܕܼܩܲܪ̈ܢܵܬܼܵܐ ܕܲܒܼܛܘܼܪ ܣܝܼܢܲܝ", "ܐܲܡܫܲܥ ܡ̣ܢ ܫܹܠܝ ܩܵܠܵܐ ܕܪܘܼܚܵܐ ܕܲܡܚܲܕܸܿܬܼ ܟܠ ܀", ":ܬܲܡ̇ܢ ܩܵܠܵܐ ܕܲܡܠܸܐ ܩܸܢܛܵܐ ܘܡܲܪܗܸܒܼ ܥܲܒܼ̈ܕܹܿܐ", "ܘܗܵܪܟܵܐ ܩܵܠܵܐ ܕܡܲܩܢܹܐ ܣܲܒܼܪܵܐ ܠܢܲܦܫܵܐ ܘܦܲܓܼܪܵܐ ܀", ":ܬܲܡ̇ܢ ܢܘܼܪܵܐ ܐܵܦ ܬܸܢܵܢܵܐ ܘܙܵܘܥܵܐ ܩܲܫܝܵܐ", "ܘܗܵܪܟܵܐ ܢܘܼܗܪܵܐ ܕܡܸܬܼܦܲܠܲܓܼ ܗ̄ܘ̣ܵܐ ܒܐܵܬܼܵܐ ܕܢܘܼܪܵܐ ܀", ":ܬܲܡ̇ܢ ܫܲܡܸܫܘ ܥܲܒܼ̈ܕܹܿܐ ܠܥܲܒܼ̈ܕܹܿܐ ܒܩܵܠܹ̈ܐ ܕܚܝܼܠܹ̈ܐ", "ܘܗܵܪܟܵܐ ܩܵܪܹܐ ܒܩܵܠܵܐ ܢܝܼܚܵܐ ܕܲܡܠܸܐ ܫܲܝܢܵܐ ܀", ":ܬܲܡ̇ܢ ܨܸܒܼܬܵܐ ܕܐܲܪ̈ܥܵܢܝܵܬܼܵܐ ܠܐܲܪ̈ܥܵܢܵܝܹܐ", "ܘܗܵܪܟܵܐ ܫܘܼܦܪܵܐ ܕܪ̈ܘܼܚܵܢܝܵܬܼܵܐ ܠܲܫܡܲܝܵܢܹ̈ܐ ܀", ":ܒܩܸܢܛܵܐ ܪܲܒܵܐ ܫܪܸܐ ܗ̄ܘ̣ܵܐ ܬܲܡ̇ܢ ܐܵܦ ܡܸܨܥܵܝܵܐ", "ܕܲܡܝܲܒܸܿܠ ܗ̄ܘ̣ܵܐ ܡܸܠܹ̈ܐ ܠܥܲܡܵܐ ܕܲܦܠܝܼܓܼ ܠܸܒܹܿܗ ܀", ":ܗܵܪܟܵܐ ܪܹܫܵܐ ܕܲܬܼܪܥܣܲܪܬܵܠ ܒܗܝܼܠ ܟܲܕܼ ܚܵܕܹܐ", "ܘܡܲܡܠܸܟ ܫܲܝܢܵܐ ܒܓܼܵܘ ܪܸܥܝܵܢܵܐ ܕܲܟܼܢܵܘܵܬܹ̈ܗ ܀", ":ܡܘܼܫܹܐ ܩܵܥܹ̇ܐ ܕܕܸܚܠܵܐ ܘܩܸܢܛܵܐ ܡܠܹܝܢ ܚܘܼܫܵܒܲܝ̈", "ܘܫܸܡܥܘܿܢ ܡܲܟܼܪܸܙ ܣܲܒܼܪܵܐ ܘܚܘܼܒܵܐ ܘܗܲܝܡܵܢܘܼܬܼܵܐ ܀", ":ܡܘܼܫܹܐ ܬܲܠܚܹܗ ܠܢܲܚܬܵܐ ܕܫܲܕܲܪ ܚܲܬܼܢܵܐ ܠܟܲܠܬܼܵܐ", "ܘܫܸܡܥܘܿܢ ܟܲܣܝܵܗ̇ ܠܥܹܕܲܬܼ ܥܲܡܡܹ̈ܐ ܒܐܸܣܟܲܠ ܫܘܼܒܼܚܵܐ ܀", "ܚܲܣܢܹܗ ܠܝܲܨܪܹܗ ܠܡܲܝܬܸܿܐ ܡܟܼܘܼܪܹ̈ܐ ܘܬܲܒܲܪ ܠܘܼܚܹ̈ܐ:", "ܘܦܲܪܣܝܼ ܘܲܓܼܠ̣ܵܗ̇ ܠܙܲܠܝܼܠܘܬܼܵܗ̇ ܕܟܲܠܲܬܼ ܡܲܠܟܵܐ ܀", ":ܗܵܪܟܵܐ ܩܵܥܹ̇ܝܢ ܪ̈ܵܚܡܲܝ ܚܲܬܼܢܵܐ ܐܲܝܟ ܫܝܼܦܘܿܪܹ̈ܐ", "ܘܲܡܚܵܘܹܝܢ ܠܹܗ ܠܫܘܼܦܪܵܗ̇ ܟܲܣܝܵܐ ܕܥܹܕܲܬܼ ܩܘܼܕܼܫܵܐ ܀", ":ܩܵܠܵܐ ܕܪܚܵܐ ܫܡܲܥ̣ܘ ܒܸܣܪ̈ܵܢܹܐ ܘܲܓܼܥܲܨܘ ܡܸܢܹܗ", "ܘܗܵܪܟܵܐ ܫܲܡ̣ܥܘܼܗܝ ܪ̈ܘܼܚܵܢܵܝܹܐ ܘܲܣܘܲܚܘ ܠܐܘܼܪܥܹܗ ܀", ":ܩ̣ܥܵܘ ܠܹܗ ܠܡܘܼܫܹܐ ܕܐܲܢ̄ܬܿ ܠܲܡ ܡܲܠܸܠ ܐܲܠܵܗܵܐ", "ܕܠܵܐ ܗܲܢܝܼ ܗ̄ܘ̣ܵܐ ܩܵܠ ܒܵܪܘܿܝܵܐ ܠܲܕܼܠܵܐ ܐܲܠܵܗ ܀", ":ܒܲܓܼܢܘܿܢ ܚܲܬܼܢܵܐ ܪܘܼܚܵܢܵܝܵܐ ܣܵܘܲ݁ܚ ܟܠܢܵܫ", "ܕܐܸܡܲܬܼܝ ܢܸܫܡܲܥ ܣܒܲܪܬܼܵܐ ܚܕܲܬܼܵܐ ܕܩܵܠ ܒܵܪܘܿܝܵܐ ܀", ":ܥܲܠ ܗܵܢ ܣܲܒܼܪܵܐ ܢܦܲܩ̣ܘ ܘܐܸܬܿܬܲܓܲܪܘ ܦܵܥܵܠܹ̈ܐ ܒܟܲܪܡ̇ܐ", "ܕܢܸܣܒܼܘܼܢ ܐܲܓܼܪܵܐ ܪܲܗܒܼܘܿܢ ܚܠܵܦ ܕܼܝܵܢܵܪܵܐ ܀", ":ܦܵܠܚܹ̈ܐ ܚܝܼܨܹ̈ܐ ܫܡܲܥ̣ܘ ܫܘܼܘܕܵܝܵܐ ܕܡܲܠܟܵܐ ܕܪܵܘܡ̇ܐ", "ܘܛܲܝܸܒܼܘ ܙܵܘܥܹ̈ܐ ܥܲܡ ܗܲܕܵܡܹ̈ܐ ܠܡܸܠܒܲܫ ܙܲܝܢܵܐ ܀", ":ܩܥ̣ܵܐ ܡ̣ܢ ܫܸܠܝܵܐ ܐܲܝܟ ܫܝܼܦܘܿܪܵܐ ܩܕܼܵܡ ܡܲܠܟܿܘܼܬܼܵܐ", "ܘܟܲܢܸܫ ܪܸܡܙܵܐ ܠܚܵܝ̈ܠܵܘܼܬܼܵܐ ܠܐܘܼܪܥܹܗ ܕܡܲܠܟܵܐ ܀", ":ܐܲܡܫܲܥ ܩܵܠܵܐ ܘܐܲܙܝܼܥ ܠܐܲܪܥܵܐ ܘܚܵܘܝܼ ܢܘܼܪܵܐ", "ܟܲܕܼ ܡܲܟܸܿܣ ܗ̄ܘ̣ܵܐ ܘܲܡܠܲܒܸܿܒܼ ܗ̄ܘ̣ܵܐ ܒܩܸܢܛܵܐ ܘܪ̈ܲܚܡܹܐ ܀", ":ܒܙܵܘܥܵܐ ܚܵܘܝܼ ܪܘܼܓܼܙܵܐ ܩܲܫܝܵܐ ܥܲܠ ܡܲܪ̈ܵܚܹܐ", "ܘܲܒܼܝܲܕܼ ܢܘܼܪܵܐ ܓܠ̣ܵܐ ܥܲܠ ܥܘܼܬܼܪܹܗ ܕܠܵܐ ܡܸܬܼܒܲܨܲܪ ܀", ":ܗܘ̤ܵܐ ܠܲܡ ܡܸܢܹܫܹܠܝ ܩܵܠܵܐ ܕܥܲܙܝܼܙ ܒܲܕܼܡܘܼܬܼ ܪܘܼܚܵܐ", "ܘܲܡܠܵܝܗܝ ܬܿܡܪܵܐ ܕܲܒܼܝܼܚܘܼܬܹܗ ܠܥܘܼܡܪܵܐ ܕܐ̄ܢܵܫܵܐ ܀", ":ܚܙ̣ܵܘ ܠܸܫܵܢܹ̈ܐ ܕܡܸܬܼܦܲܠܓܼܝܼܢ ܗ̄ܘ̣ܵܘ ܒܲܕܼܡܘܼܬܼ ܢܘܼܪܵܐ", "ܘܣܵܐܹ̇ܡ ܗ̄ܘ̣ܵܐ ܠܗܘܿܢ ܪܸܡܙܵܐ ܟܲܣܝܵܐ ܥܲܠ ܪܹ̈ܫܲܝܗܘܼܿܢ ܀", ":ܒܐܵܬܼܵܐ ܕܢܘܼܪܵܐ ܝܲܗ̄ܒܹܿܗ ܠܥܘܼܬܼܪܵܐ ܪܘܼܚܵܢܵܝܵܐ", "ܕܠܵܐ ܢܸܬܼܒܲܨܲܪ ܟܲܕܼ ܢܵܣ̇ܒܿܝܼܢ ܠܹܗ ܒܣܲܓܿܝܼܐܘܼܬܼܵܐ ܀", ":ܒܨܸܡܚܵܐ ܕܢܘܼܗܪܵܐ ܦܲܠܸܓܼ ܡܲܠܟܵܐ ܠܚܲܝܠܵܘܵܬܹ̈ܐ", "ܐܲܦܣܝܼܢ̈ܝܵܬܼܵܐ ܪ̈ܘܼܚܵܢܝܵܬܼܵܐ ܕܠܵܐ ܡܸܬܼܚܲܒܿܠ̈ܢ ܀", ":ܒܝܲܕܼ ܠܸܫܵܢܹ̈ܐ ܕܒܲܕܼܡܘܼܬܼ ܢܘܼܪܵܐ ܓܠ̣ܵܐ ܚܸܟܼ̈ܡܵܬܹܗ", "ܘܐܲܠܸܦ ܐܸܢܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܥܝܼܢ ܗ̄ܘ̣ܵܘ ܀", ":ܨܵܪ ܬܘܼܒܼ ܚܲܝܠܵܐ ܕܡܸܬܼܢܲܨܚܝܼܢ ܒܹܗ ܒܵܗ̇ ܒܲܚܙܵܬܼܵܐ", "ܕܒܲܕܼܡܘܼܬܼ ܢܘܼܪܵܐ ܡܛܲܠܩܝܼܢ ܝܲܥܪܵܪܵܗ̇ ܕܡ̇ܝܘܿܬܼܘܼܬܼܵܐ ܀", ":ܒܙܲܝܢܵܐ ܟܲܣܝܵܐ ܙܲܝܸܢ ܐܸܢܘܿܢ ܐܲܝܟ ܕܠܲܩܪܵܒܼܵܐ", "ܘܐܵܘܚܸܕܼ ܐܸܢܘܿܢ ܣܲܝܦܵܐ ܕܪܘܼܚܵܐ ܠܡܸܚܪܲܒܼ ܥܵܘ̣ܠܵܐ ܀", ":ܫܲܚܠܸܦ ܥܘܼܬܼܪܹܗ ܒܲܡ̈ܢܵܘܵܬܼܵܐ ܕܟܼܠ ܐܸܣܟܹܿܡܝܼ̈ܢ", "ܕܲܢܦܲܠܓܼܘܼܢܵܝܗܝ ܐܲܝܟ ܡܲܡܫܲܥܬܼܵܐ ܕܲܡܩܲܒܿܠܵܢܵܘ̈ܗܝ ܀", "ܠܘܵܬܼ ܠܸܫܢܹ̈ܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ ܡܸܫܬܲܕܲܪܝܼܢ ܗ̄ܘ̣ܵܘ:", "ܘܲܟܼܬܲܒܼܘ ܣܸܦܪܹ̈ܐ ܘܐܲܗܓܿܝܼܘ ܐܸܢܘܿܢ ܪܘܼܚܵܢܵܐܝܼܬܼ ܀", ":ܟܬܲܒܼܘ ܐܵܬܼ̈ܘܵܬܼܵܐ ܪ̈ܘܼܚܵܢܝܵܬܼܵܐ ܒܠܘܼܚܹ̈ܐ ܕܠܸܒܵܐ", "ܘܬܲܪܓܸܿܡ ܦܘܼܡ̇ܐ ܒܸܣܪܵܢܵܝܵܐ ܚܹܝܠ ܝܲܕܼ̈ܥܵܬܼܵܐ ܀", ":ܗܘ̤ܵܘ ܗܲܕ̈ܡܹ̈ܐ ܒܲܕܼܡܘܼܬܼ ܡܸܢܹ̈ܐ ܠܨܸܒܼܥܵܐ ܕܪܘܼܚܵܐ", "ܘܲܢܩ݂ܲܫ ܟܲܣܝܵܐ ܒܡܸܢܼܪܲܓܼܫܵܢܵܐ ܪܘܼܚܵܐ ܒܦܲܓܼܪܵܐ ܀", ":ܐܘܿ ܐܘܿܪܓܵܢܘܿܢ ܕܲܩܢܸܐ ܩܵܠܵܐ ܕܡ̇ܝܘܿܬܼܘܼܬܼܵܐ", "ܕܫܲܚܠܸܦ ܩܵܠܹܗ ܘܲܙܡܲܪ ܚܲܝܹ̈ܐ ܒܐܸܕܼܢܲܝ̈ ܡܝܼܬܹ̈ܐ ܀", ":ܐܘܿ ܟܸܢܵܪܵܐ ܕܡܸܢܲܝ̈ ܒܸܣܪܵܐ ܡܸܬܼܚܲܒܿܠܵܢܵܐ", "ܕܪܲܟܸܿܒܼ ܠܵܐ ܚܵܫܘܿܫܹ̈ܐ ܕܠܵܠܐ ܒܲܥܝܵܕܹܗ ܀", ":ܐܘܿ ܐܲܒܿܘܼܒܼܵܐ ܕܩܲܢܝܵܐ ܪܥܝܼܥܵܐ ܙܵܡܲ݁ܪ ܚܲܫܹ̈ܐ", "ܕܲܪܕܲܦ ܩܵܠܹܗ ܚܵܫܘܿܫܘܼܬܼܵܐ ܡ̣ܢ ܚܵܫܘܿܫܹ̈ܐ ܀", ":ܐܘܿ ܗܸܕܼܝܘܿܛܹ̈ܐ ܕܐܲܗܸܠܘ ܘܲܓܼܚܸܟܼܘ ܥܲܠ ܣܹܘܦܲܣܛܹ̈ܐ", "ܘܟܲܪ̈ܝܲܝ ܡܸܠܬܼܵܐ ܕܦܲܣܩ̣ܘܼܗܝ ܠܪܲܗܛܵܗ̇ ܕܲܪܗܸܛܪܘܼܬܼܵܐ ܀", ":ܐܘܿ ܨܲܝܵܕܹ̈ܐ ܨܵܝ̈ܕܲܝ ܐܘܼܟܼܠܵܐ ܡܸܬܼܚܲܒܿܠܵܢܵܐ", "ܕܨܵܕܼܘܼܗܝ ܠܐܘܼܟܼܠܵܐ ܕܡ̇ܘܬܵܐ ܝܲܥܢܵܐ ܠܘܵܬܼ ܚܲܝܘܼܬܼܵܐ ܀", ":ܐܘܿ ܡܸܣܟܹܿܢܹ̈ܐ ܨܪ̈ܝܼܟܲܝ ܥܘܼܡܪܵܐ ܘܫܵܐܠܲܝ̈ ܙܸܕܼܩܵܐ", "ܕܲܥܬܲܪܘ ܡ̣ܢ ܫܹܠܝ ܘܦܲܠܸܓܼܘ ܚܲܝܹ̈ܐ ܡ̣ܢ ܓܲܙܲܝ̈ܗܘܿܢ ܀", ":ܡܚܝܼܠܲܝ̈ ܚܲܝܠܵܐ ܢܦܲܩ̣ܘ ܠܲܩܪܵܐ ܕܥܲܡ ܚܲܣܝܼܢܵܐ", "ܘܲܒܼܗܲܕܵܡܹ̈ܐ ܡܸܬܼܚܲܙܝܵܢܹ̈ܐ ܙܟܼܵܘ ܠܲܛܪܘܼܢܵܐ ܀", ":ܫܲܒܼܪ̈ܲܝ ܠܸܒܵܐ ܩܢ̣ܵܘ ܚܸܟܼܡܬܼܵܐ ܪܘܼܚܵܢܵܝܬܼܵܐ", "ܘܐܲܩܢܝܼܘ ܛܲܥܡܵܐ ܠܚܸܟܼܡܲܬܼ ܐ̄ܢܵܫܵܐ ܕܦܸܟܼܗܲܬ̤ ܒܐܲܪܥܵܐ ܀", ":ܣܲܡܝܲܝ̈ ܠܸܒܵܐ ܓܠܝܼܙܲܝ̈ ܢܘܼܗܪܵܐ ܡ̇ܝܫܲܝ̈ ܒܐܲܪܥܵܐ", "ܗܘ̤ܸܵܘ ܠܲܡܦܹܝܕܹ̈ܐ ܘܲܪܕܲܦܘ ܚܸܫܟܵܐ ܘܐܲܦܨܲܚܘ ܠܐܲܪܥܵܐ ܀", ":ܦܲܓܼܪ̈ܵܢܵܝܹܐ ܛܥܝܼܢܲܝ̈ ܝܘܼܩܪܵܐ ܕܐܲܪ̈ܥܵܢܝܵܬܼܵܐ", "ܗܘ̤ܵܘ ܪ̈ܘܼܚܵܢܹܐ ܘܲܩܢ̣ܵܘ ܓܸܦܹ̈ܐ ܕܦܵܪܘܿܚܘܼܬܼܵܐ ܀", ":ܐܲܪ̈ܥܵܢܵܝܹܐ ܒܢܲܝ̈ ܕܲܚܝܼܚܵܐ ܝܲܠܕܵܐ ܕܐܲܪܥܵܐ", "ܫܲܪܝܼܘ ܚܵܢܹ̇ܝܢ ܠܡܸܫܕܼܵܐ ܒܢܝܼܫܵܐ ܕܲܫܡܲܝܵܢܹ̈ܐ ܀", ":ܨܵܝ̈ܕܲܝ ܚܲܪ̈ܫܹܐ ܢܦܲܩ̣ܘ ܕܲܢܨܘܼܕܼܘܼܢ ܠܲܡܠܝܼܠܘܼܬܼܵܐ", "ܘܐܲܪܡܝܼܘ ܡܨܝܼܕܲܬܵܐ ܕܟܼܵܪܘܿܙܘܼܬܼܵܐ ܘܚܲܒܼܫܘܼܗ̇ ܠܐܲܪܥܵܐ ܀", ":ܨܵܕܼܘ ܡ̣ܢ ܝܲܡܵܐ ܘܨܵܕܼܿܘ ܡ̣ܢ ܝܲܒܼܫܵܐ ܟܠ ܠܸܫܢܝܼ̈ܢ", "ܘܙܲܡܸܢܘ ܐܸܢܘܿܢ ܕܢܹܐܟܼܠܘܼܢ ܒܐܘܼܟܼܠܵܐ ܪܘܼܚܵܢܝܵܐ ܀", ":ܐܵܘܚܸܕܼܘ ܢܘܼܪܵܐ ܕܟܼܵܪܘܿܙܘܼܬܼܵܐ ܒܝܲܥܪܵܐ ܕܥܵܘ̣ܠܵܐ", "ܘܐܵܘܩܸܕܼܘ ܟܘܼ̈ܒܹܿܐ ܕܲܪ̈ܓܼܝܼܓܼܵܬܼܵܐ ܕܐܵܘܥܝܼ ܒܝܼܫܵܐ ܀", ":ܒܐܵܬܼܵܐ ܕܢܘܼܪܵܐ ܫܩܲܠ̣ܘ ܫܘܼܠܛܵܢܵܐ ܠܡܸܦܠܲܚ ܒܐܲܪܪܥܵܐ", "ܘܐܵܘܩܸܕܼܘ ܝܲܥܪܵܐ ܘܲܙܪܲܥܘ ܚܸܛܹ̈ܐ ܙܲܪܥܵܐ ܛܵܒܼܵܐ ܀", ":ܒܙܲܗܪܵܐ ܕܢܘܼܪܵܐ ܩܢ̣ܵܘ ܚܸܟܼ̈ܡܵܬܼܵܐ ܕܟܼܠ ܠܸܫܢܝܼ̈ܢ", "ܘܐܲܩܢܝܼܘ ܐܸܢܘܿܢ ܛܲܥܡܵܐ ܚܲܠܝܵܐ ܠܥܲܡܡܹ̈ܐ ܣܲܟܼܠܹ̈ܐ ܀", ":ܒܚܲܝܠܵܐ ܕܪܘܼܚܵܐ ܟܢܲܫ̣ܘ ܟܠ ܥܲܡܡܹ̈ܐ ܠܡܸܚܙܵܐ ܬܲܗܪܵܐ", "ܟܲܕܼ ܚܵܙܹ̇ܝܢ ܗ̄ܘ̣ܵܘ ܚܕܲܬܵܐ ܕܲܗܘ̤ܵܬܼ ܕܠܵܐ ܒܲܥܝܵܕܼܵܐ ܀", ":ܬܲܘܝܼܪܝܼܢ ܗ̄ܘ̣ܵܘ ܘܡܸܬܿܕܲܡܪܝܼܢ ܗ̄ܘ̣ܵܘ ܚܲܕܼ ܠܘܼܩܒܲܠ ܚܲܕܼ", "ܟܲܕܼ ܫܵܡ̇ܥܝܼܢ ܗ̄ܘ̣ܵܘ ܩܵܠܹ̈ܐ ܦܪ̈ܝܼܫܹܐ ܡ̣ܢ ܚܲܕܼ ܥܲܡܵܐ ܀", ":ܬܲܗܪܵܐ ܪܲܒܵܐ ܚܙ̣ܵܘ ܡ̇ܝܘܿܬܹ̈ܐ ܒܡܵܝܘܿܬܼܘܼܬܼܵܐ", "ܟܲܕܼ ܡܲܪܕܹܿܐ ܗ̄ܘ̣ܵܐ ܟܝܵܢܵܐ ܨܲܗܝܵܐ ܬܲܦܹ̈ܐ ܕܡܲܝܵܐ ܀", ":ܬܲܡܵܢ ܩܲܒܸܿܠܘ ܥܲܡܡܹ̈ܐ ܦܠܝܼܓܼ̈ܐ ܚܕܼܵܐ ܐܵܘܝܘܼܬܼܵܐ", "ܕܫܲܢ ܐܸܢܘܿܢ ܫܸܡܥܵܐ ܚܲܕܼܬܼܵܐ ܕܥܸܢܝܵܢ ܩܵܠܹ̈ܐ ܀", ":ܩܥ̣ܵܘ ܣܘܼܪ̈ܝܵܢܹܐ ܠܘܵܬܼ ܝܵܘܢܵܝܹ̈ܐ ܐܲܝܟ ܡܸܠܲܢܗܘܿܢ", "ܘܢܵܚܲܬ̤ ܚܸܡܬܼܵܐ ܘܲܒܼܛܸܠ ܪܘܼܓܼܙܵܐ ܘܐܲܡܠܸܟ ܫܲܝܢܵܐ ܀", ":ܠܥܸܙܘ ܟܘܼܫܵܝܑܹ̈ ܥܲܡ ܪ̈ܗ̄ܘܿܡ̇ܝܹܐ ܚܕܼܵܐ ܒܲܪ̄ܬܼ ܩܵܠܵܐ", "ܘܲܙܡܲܪܘ ܫܘܼܒܼܚܵܐ ܒܚܲܕܼ ܠܸܫܵܢܵܐ ܠܚܲܕܼ ܒܵܪܘܿܝܵܐ ܀", ":ܪܡܲܙ̣ܘ ܡ̇ܕܼܵܝܹ̈ܐ ܠܐܵܠܵܢܵܝܹ̈ܐ ܕܡ̇ܢܲܐ ܗ̄ܝܼ ܗܵܕܹܐ", "ܘܬܲܪܓܸܿܡ ܦܘܼܡ̇ܐ ܘܐܲܢܝܼܚ ܐܸܢܘܿܢ ܡ̣ܢ ܫܘܼܐܵܠܵܐ ܀", ":ܫܲܐܸܠܘ ܥܘܼܪ̈ܠܹܐ ܠܥܲܡܵܐ ܓܙܝܼܪܵܐ ܐܲܝܟ ܒܲܝܬܵܝܹ̈ܐ", "ܕܐܸܢܗܘ̤ ܕܲܗܘ̤ܵܬܼ ܗܵܕܹܐ ܡܸܡܬܼܘܿܡ ܒܹܝܬܼ ܫܲܒܼܛܲܝ̈ܟܿܘܿܢ ܀", ":ܥܲܡܵܐ ܠܥܲܡܡܹ̈ܐ ܡܸܫܬܿܥܸܐ ܗ̄ܘ̣ܵܐ ܕܠܵܐ ܚܲܙܝܵܐ ܠܝܼ", "ܘܠܵܐ ܐܸܣܬܲܥܪܲܬ̤ ܗܵܕܹܐ ܒܥܲܡܲܢ ܥܕܲܡ̇ܐ ܠܗܵܫܵܐ ܀", ":ܒܚܲܕܼ ܠܸܫܵܢܵܐ ܩܲܒܸܿܠ ܐܲܒܼܪܵܡ ܘܐܲܫܠܸܡ ܠܲܒܼܢܵܘ̈ܗܝ", "ܘܒܹܗ ܐܸܬܼܪܲܟܲܒܼ ܐܵܦ ܦܸܠ̈ܐܵܬܼܵܐ ܕܲܢܒܼܝܼܘܼܬܼܵܐ ܀", ":ܪܸܡܙܵܐ ܟܲܣܝܵܐ ܫܪ̣ܵܐ ܫܘܼܐܵܠܹ̈ܐ ܕܲܬܼܪܹܝܢ ܓܲܒܿܝܼ̈ܢ", "ܘܐܲܠܸܦ ܐܸܢܘܿܢ ܕܦܸܡܵܐ ܗ̄ܝܼ ܗܵܕܹܐ ܕܗܵܝ̇ ܕܐܸܣܬܲܥܪܲܬ̤ ܀", ":ܗܵܘ̇ ܦܘܼܩܕܵܢܵܐ ܕܝܲܗ̣̄ܒܼ ܠܸܫܵܢܹ̈ܐ ܘܦܲܠܸܓܼ ܥܲܡܡܹ̈ܐ", "ܗܘ̤ܝܘܼ ܕܲܠܥܸܙ ܒܚܲܕܼ ܠܸܫܵܢܵܐ ܥܲܡ ܣܲܓܿܝܼ̈ܠܹܐ ܀", ":ܣܵܦܪܵܐ ܕܐܲܠܸܦ ܣܸܦܪܵܐ ܚܲܕܼܬܼܵܐ ܠܗܵܝ̇ ܫܲܒܼܪܘܼܬܼܵܐ", "ܗܘ̤ܝܘܼ ܕܡܲܢܲܥ ܠܲܓܼܡܝܼܪܘܼܬܼܵܐ ܒܗܵܕܹܐ ܕܲܗܘ̤ܵܬܼ ܀", ":ܩܲܢܝܵܐ ܕܲܪܫܲܡ ܡܸܠܹ̈ܐ ܒܠܸܒܵܐ ܕܗܵܝ̇ ܥܲܛܠܘܼܬܼܵܐ", "ܗܘ̤ܝܘܼ ܕܐܲܣܓܿܝܼ ܠܠܸܒܵܐ ܬܲܗܢܵܐ ܘܬܲܪܓܸܿܡ ܫܲܦܝܼܪ ܀", ":ܩܠܝܼܕܼܵܐ ܕܲܦܬܲܚ ܬܲܪ̈ܥܲܝ ܢܲܦܫܵܐ ܡܲܠܝܲܬܼ ܚܘܼܬܼܪܵܐ", "ܒܹܗܘ̣ ܦܸܬܼܚܲܬ̤ ܡܲܟܿܝܼܟܼܘܼܬܼܵܐ ܓܲܙܵܐ ܕܪܘܼܚܵܐ ܀", ":ܬܲܡ̇ܢ ܚܘܼܬܼܪܵܐ ܚ̣ܛܲܦ ܪܸܥܝܵܢܵܐ ܠܡܸܣܥܵܐ ܠܪܘܡ̇ܐ", "ܘܣܲܚܦܹܗ ܩܵܠܵܐ ܘܲܫܕܼܵܝܗܝ ܒܐܲܪܥܵܬܐ ܕܠܵܐ ܬܘܼܒܼ ܢܲܡܪܲܚ ܀", ":ܠܗܲܠ ܬܲܟܼܬܿܘܼܫܵܐ ܣܕܲܪܘ ܡܲܪ̈ܲܚܹܐ ܠܘܼܩܒܲܠ ܟܲܣܝܵܐ", "ܘܗܵܪܟܵܐ ܟܲܣܝܵܐ ܢܚܸܬܼ ܨܸܒܼܝܵܢܹܗ ܠܘܵܬܼ ܡܲܟܿܝܼܪܹ̈ܐ ܀", ":ܩܸܢܛܵܐ ܕܡܲܝ̈ܵܐ ܕܐܲܫܝܼܓܼ ܠܐܲܪܥܵܐ ܣܲܪܸܕܼ ܐܸܢܘܿܢ", "ܘܫܲܪܝܼܘ ܒܵܢܹ̇ܝܢ ܒܸܢܝܵܢ ܥܵܘ̣ܠܵܐ ܕܢܸܬܲܦܨܘܿܢ ܒܹܗ ܀", ":ܫܘܸܐ ܗ̄ܘ̣ܵܐ ܠܸܒܵܐ ܕܲܚܬܼܝܼܘܼܬܼܵܐ ܒܒܸܝܵܢ ܥܵܘ̣ܠܵܐ", "ܘܣܲܕܼܩܵܗ̇ ܩܵܠܵܐ ܠܗܵܝ̇ ܫܲܘܝܘܼܬܼܵܐ ܘܒܲܕܲܪ ܘܲܫܕܼܵܗ̇ ܀", ":ܪܸܡܙܵܐ ܗܘ̤ܵܐ ܠܗܘܿܢ ܒܲܕܼܡܘܼܬܼ ܪܲܡܫܵܐ ܘܐܲܢܝܼܚ ܐܸܢܘܿܢ", "ܕܠܵܐ ܢܸܫܬܲܚܩܘܼܢ ܒܐܲܝܕܼܵܐ ܕܥܲܣܩܵܐ ܡ̣ܢ ܚܲܝܲܝ̈ܗܘܿܢ ܀", ":ܗܸܢܘ̣ܿܢ ܪܲܓܼܘܼ ܗ̄ܘ̣ܵܘ ܡܲܪܵܚܵܐܝܼܬܼ ܠܡܸܣܥܵܐ ܠܪܵܘܡ̇ܐ", "ܘܗܘ̤ ܝܵ̇ܕܲܥ ܟܠ ܐܸܣܲܪ̣ ܐܸܢܘܿܢ ܒܐܲܪ̈ܥܵܢܵܝܵܬܼܵܐ ܀", ":ܝܲܗ̣̄ܒܼ ܠܸܫܵܢܹ̈ܐ ܒܐܸܣܟܹܿܝܡ ܚܸܡܬܼܵܐ ܠܵܘ ܟܲܕܼ ܚܲܡܝܼܬܼ", "ܐܸܠܵܐ ܕܢܲܪܡܸܐ ܦܓܼܘܼܕܹ̈ܐ ܕܩܸܢܛܵܐ ܒܦܘܼܡ ܡܲܪ̈ܲܚܹܐ ܀", ":ܠܝܘܼܬܼܪܵܢ ܥܲܒܼܕܵܗ̇ ܠܗܵܝ̇ ܡܲܪܕܿܘܼܬܼܵܐ ܕܒܲܕܲܪ ܐܸܢܘܿܢ", "ܘܨܵܪ ܒܵܗ̇ ܐ̄ܪ̈ܵܙܹܐ ܕܗܵܕܹܐ ܕܲܗܘ̤ܵܬܼ ܒܫܘܼܠܵܡ ܙܲܒܼܢܹ̈ܐ ܀", ":ܒܟܼܠܗܹܝܢ ܕܲܣܥ̣ܲܪ ܗܘ̤ ܢܸܬܼܒܲܪܵܟ ܡ̣ܢ ܟܠ ܦܘܼܡܝܼ̈ܢ", "ܕܲܩܕܼܵܡ ܙܲܒܼܢܹ̈ܐ ܡܩܲܕܹܿܡ ܝܵ̇ܕܲܥ ܘܐܲܟܸܿܢ ܣܵܥܲ݁ܪ ܀", ":ܝܵ̇ܕܲܥ ܗ̄ܘ̣ܵܐ ܓܹܝܪ ܕܲܒܼܚܲܕܼ ܕܸܒܼܚܵܐ ܡܚܲܣܸܐ ܠܟܼܠܵܐ", "ܘܩܲܕܹܿܡ ܨܵܪܹܗ ܠܚܘܼܣܵܝ ܚܵܘ̈ܒܹܿܐ ܒܕܸܒܼܚܵܐ ܕܐܸܡܪܵܐ ܀", ":ܡܦܵܣ ܒܗܵܕܹܐ ܕܝܵܗܹ̇ܒܼ ܪܘܼܚܵܐ ܒܝܲܕܼ ܠܸܫܵܢܹ̈ܐ", "ܘܨܵܪ ܬܲܚܝܼܬܼܵܗ̇ ܒܗܵܝ̇ ܕܐܸܣܬܲܥܪܲܬ̤ ܨܹܝܕܼ ܩܲܕܼܡ̇ܝܹ̈ܐ ܀", ":ܚܹܝܠ ܐܝܼܬܼܘܼܬܹܗ ܓܠ̣ܵܐ ܠܲܥܒܼܵܕܵܘ̈ܗܝ ܘܚܲܟܸܿܡ ܐܸܢܘܿܢ", "ܕܕܼܝܼܠܹܗ ܐܸܢܘܿܢ ܩܲܕ̈ܡ̇ܝܵܬܼܵܐ ܘܲܐ̄ܚܪ̈ܵܝܵܬܼܵܐ ܀", ":ܦܲܠܸܓܼ ܥܘܼܬܼܪܵܐ ܘܝܲܗ̣̄ܒܼ ܠܸܫܵܢܹ̈ܐ ܒܐܵܬܼܵܐ ܕܢܘܼܪܵܐ", "ܘܐܲܠܸܦ ܐܸܢܘܿܢ ܕܗܘ̤ܝܘܼ ܕܦܲܠܸܓܼ ܗܵܪܟܵܐ ܘܬܲܡ̇ܢ ܀", ":ܬܲܡ̇ܢ ܦܲܠܸܓܼ ܘܐܲܥܢܝܼ ܐܸܢܘܿܢ ܒܐܲܪ̈ܥܵܢܵܝܵܬܼܵܐ", "ܘܗܵܪܟܵܐ ܦܲܠܸܓܼ ܘܕܲܪܸܫ ܐܸܢܘܿܢ ܒܪ̈ܘܼܚܵܢܝܵܬܼܵܐ ܀", ":ܬܲܡ̇ܢ ܟܲܣܝܼ ܕܡܸܛܠ ܡ̇ܢܵܐ ܦܲܠܸܓܼ ܐܸܢܘܿܢ", "ܘܗܵܪܟܵܐ ܒܲܕܸܿܩ ܘܲܓܼܠ̣ܵܐ ܚܲܝܠܵܐ ܕܗܵܝ̇ ܘܲܕܼܗܵܕܹܐ ܀", ":ܠܗܲܠ ܐܲܝܟ ܫܲܒܼܪܹ̈ܐ ܐܲܪܝܼܡ ܫܲܒܼܛܵܐ ܘܕܲܚܸܠ ܐܸܢܘܿܢ", "ܘܗܵܪܟܵܐ ܦܲܬ̣ܚܹܗ ܠܲܬܼܪܲܥ ܪ̈ܲܚܡܵܘܗܝ ܠܲܓܼܡܝܼܪܘܼܬܼܵܐ ܀", ":ܟܲܕܼ ܛܵܒܼ ܗܘ̤ܝܘܼ ܕܬܲܪܠܵܐ ܬܲܡ̇ܢ ܘܚܲܟܸܿܡ ܗܵܪܟܵܐ", "ܫܲܚܠܸܦ ܐܸܢܹܝܢ ܒܝܲܕܼ ܠܘܼܚܵܡܵܐ ܘܲܒܼܚܵܣܵܢܵܐ ܀", ":ܕܲܚܸܠ ܬܲܡ̇ܢ ܘܠܲܒܸܿܒܼ ܗܵܪܟܵܐ ܐܲܝܟ ܝܵܕܘܿܥܹ̈ܐ", "ܘܡܲܕܹܿܟ ܐܸܢܹܝܢ ܐܲܝܟ ܣܲܡܡܵܢܹ̈ܐ ܠܫܸܩܝܵܐ ܕܢܲܦܫܵܐ ܀", ":ܬܲܡ̇ܢ ܣܲܬܼܪ ܚܹܝܠ ܟܲܣ̈ܝܵܬܼܵܐ ܕܠܵܐ ܢܸܬܿܬܿܫܝܼ̈ܛܵܢ", "ܘܗܵܪܟܵܐ ܒܲܕܸܿܩ ܘܲܓܼܠ̣ܵܐ ܥܘܼܬܼܪܵܐ ܕܫܘܼܒܼܚܹܗ ܪܲܒܵܐ ܀", ":ܚܵܘܝܼ ܫܘܼܒܼܚܹܗ ܒܲܡܩܲܒܿܠܵܢܹ̈ܐ ܕܟܼܵܪܘܿܙܘܼܬܹܗ", "ܕܪܲܡܪܸܡ ܐܸܢܘܿܢ ܠܥܹܝܢ ܚܲܙܵܝܹ̈ܐ ܠܒܲܪ ܡ̣ܢ ܛܲܟܼܣܵܐ ܀", ":ܓܠ̣ܵܐ ܟܲܣ̈ܝܵܬܹܗ ܒܪܘܼܟܵܒܼ ܦܲܓܼܪܵܐ ܡܸܬܼܚܲܙܝܵܢܵܐ", "ܘܐܲܫܡܲܥ ܩܵܠܵܐ ܕܪܲܒܿܘܼܬܼ ܚܲܝܠܹܗ ܒܠܸܫܵܢ ܒܸܣܪܵܐ ܀", ":ܦܘܼܡܹ̈ܐ ܗܘ̤ܵܘ ܠܹܗ ܙܵܘܥܹ̈ܐ ܘܪܸ̈ܓܼܫܹܐ ܚܠܵܦ ܟܲܣܝܘܼܬܹܗ", "ܘܫܲܡܠܝܼ ܘܲܓܼܡ݂ܲܪ ܣܵܥܘܿܪܘܼܬܹܗ ܒܢܲܦܫܵܐ ܘܦܲܓܼܪܵܐ ܀", ":ܠܵܐ ܚܲܣܝܼܪܵܐ ܒܝܲܕܼ ܚܲܣܝܼܪܹ̈ܐ ܨܒܼܵܐ ܕܲܢܡܲܠܸܐ", "ܚܲܣܝܼܪܘܼܬܼܵܐ ܕܦܲܓܼܪ̈ܵܢܵܝܹܐ ܘܪ̈ܘܼܚܵܢܵܝܹܐ ܀", "ܐܘܿ ܚܲܣܝܼܪܹ̈ܐ ܕܦܲܠܸܓܼܘ ܥܘܼܬܼܪܵܐ ܕܠܵܐ ܚܲܣܝܼܪܵܐ:", "ܘܡܸܬܼܚܲܙܝܵܢܹ̈ܐ ܕܐܲܟܼܪܸܙܘ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ ܀", ":ܐܘܿ ܒܢܲܝ̈ ܐܲܪܥܵܐ ܝ̄ܠܝܼܕܲܝ̈ ܒܐܲܪܥܵܐ ܘܥܵܡ̇ܪ̈ܲܝ ܒܐܲܪܥܵܐ", "ܕܲܕܼܪܲܫܘ ܐܘܼܪܚܵܐ ܠܡܲܠܟܿܘܼܬܼ ܪܵܘܡ̇ܐ ܒܝܲܕܼ ܡܸܠܲܝ̈ܗܘܿܢ ܀", ":ܐܘܿ ܠܲܟܼܝܵܢܵܐ ܕܟܼܠܝܘܿܡ ܗܵܦܹ̇ܿܟ ܠܲܟܼܝܵܢ ܡܸܕܼܪܹܗ", "ܕܲܗܘ̤ܵܐ ܒܚܘܼܒܵܐ ܥܘܼܡܪܵܐ ܠܪܘܼܚܵܐ ܕܠܵܐ ܡܸܫܬܲܚܠܲܦ ܀", ":ܒܗܲܝܟܲܠ ܡܸܕܼܪܵܐ ܨܒܼܵܐ ܒܵܪܘܿܝܵܐ ܕܢܸܥܡܲܪ ܚܘܼܒܹܿܗ", "ܘܲܒܼܚܵܫܘܿܫܵܐ ܚܵܘܝܼ ܥܘܼܬܼܪܵܐ ܕܪܲܒܿܘܼܬܼ ܚܲܝܠܹܗ ܀", ":ܒܡܸܬܼܚܲܙܝܵܢܵܐ ܓܠ̣ܵܐ ܟܲܣܝܘܼܬܹܗ ܟܣܸܐ ܡ̣ܢ ܟܠܵܐ", "ܘܲܒܼܡܸܣܟܹܿܢܹ̈ܐ ܦܲܠܸܓܼ ܥܘܼܬܼܪܵܐ ܕܒܲܣܝܼܡܘܼܬܹܗ ܀", ":ܒܦܘܼܡ ܚܲܠܵܫܹ̈ܐ ܡܲܠܸܓܼ ܐ̄ܪ̈ܵܙܹܐ ܕܲܣܬܼܝܼܪ̈ܵܬܹܗ", "ܕܐܝܼܬܼ ܠܹܗ ܝܲܠܕܵܐ ܕܕܸܵܡܹ̇ܐ ܟܠܹܗ ܠܐܲܒܼܵܐ ܕܝܲܠܕܹܿܗ ܀", ":ܒܠܸܫܵܢ ܒܸܣܪܵܐ ܩܥ̣ܵܐ ܥܲܠ ܪܘܼܚܵܐ ܕܡܸܢܹܗ ܐܝܼܬܼܵܘܗܝ", "ܘܐܲܝܟ ܕܲܫܘܸܐ ܠܹܗ ܒܪܵܐ ܒܲܟܼܝܵܢܵܐ ܫܘܸܐ ܐܵܦ ܪܘܼܚܵܐ ܀", ":ܒܟܸܢܵܪ ܡܸܠܹ̈ܐ ܪ̈ܲܓܿܘܼܙܬܼܵܢܹܐ ܫܡ݂ܲܥܘ ܫܲܘܝܘܼܬܼܵܐ", "ܕܐܝܼܬܼ ܠܲܩܢܘܿܡܹܗ ܕܲܒܼܪܵܐ ܘܪܘܼܚܵܐ ܥܲܡ ܐܝܼܬܼܘܼܬܹܗ ܀", ":ܟܣܹܝܢ ܗ̄ܘ̣ܵܘ ܥܲܡܹܗ ܟܲܓܼ ܐܝܼܬܲܝܗܘܿܢ ܕܠܵܐ ܫܘܼܪܵܝܵܐ", "ܘܒܲܕܸܿܩ ܐܸܢܘܿܢ ܒܲܨܠܸܡ ܐ̄ܢܵܫܵܐ ܕܢܵܘܪܸܒܼ ܨܲܠܡܹܗ ܀", ":ܒܨܲܠܡܵܐ ܓܲܠܝܵܐ ܓܠ̣ܵܐ ܒܘܼܕܵܩܵܐ ܕܲܒܼܪܵܐ ܘܪܘܼܚܵܐ", "ܘܚܵܘܝܼ ܐܸܢܘܿܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", ":ܒܦܘܼܡ̇ܐ ܕܒܸܣܪܵܐ ܟܕܲܢ ܪ̈ܘܼܚܵܢܹܐ ܘܦܲܓܼܪ̈ܵܢܵܝܹܐ", "ܒܝܲܕܼ ܦܘܼܠܚܵܢܵܐ ܕܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܀", ":ܦܘܿܩܘ ܠܲܡ ܬܲܠܡܸܕܼܘ ܠܟܼܠܗܘܿܢ ܥܲܡܡܹ̈ܐ ܘܐܲܥܡܸܕܼܘ ܐܵܢܘܿܢ", "ܒܲܫܡܵܐ ܕܐܲܒܼܵܐ ܘܕܲܒܼܪܵܐ ܕܡܸܢܹܗ ܘܲܕܼܪܘܼܚ ܩܘܼܕܼܫܵܐ ܀", ":ܘܐܸܢ ܐܲܪ̈ܥܵܢܹܐ ܥܡ݂ܲܕܼܘ ܘܐܸܬܼܩܲܕܲܫܘ ܒܫܸܡ ܐܝܼܬܼܘܼܬܼܵܐ", "ܠܲܫܡܲܝܵܢܹ̈ܐ ܠܡܵܢ ܟܲܝ ܐܵܘܬܲܪ ܗܵܢ ܫܘܼܡ̇ܗܵܐ ܀", ":ܠܦܵܘܠܘܿܣ ܢܸܩܪܸܐ ܕܢܹܐܠܲܦ ܡܸܢܹܗ ܐܲܝܟ ܓܹܐܙܲܒܼܪܵܐ", "ܕܲܦܬ݂ܲܚ ܒܐܝܼܕܹܗ ܩܠܝܼܕܼܵܐ ܕܪܸܡܙܵܐ ܓܲܙܵܐ ܕܪܘܼܚܵܐ ܀", ":ܒܝܲܕܼ ܠܲܡ ܥܹܕܲܬܵܐ ܓܠ̣ܵܐ ܚܸܟܼ̈ܡܵܬܹܗ ܐܲܠܵܗ ܟܠܵܐ", "ܠܚܲܝ̈ܠܵܘܵܬܼܵܐ ܡܸܬܼܝܲܕܼܥܵܢܹ̈ܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ ܀", ":ܘܐܸܢ ܪ̈ܘܼܚܵܢܹܐ ܒܥܹܕܿܬܵܐ ܝ̄ܠܸܦܘ ܗ̄ܘ̣ܵܘ ܚܹܝܠ ܟܲܣܝܘܼܬܼܵܐ", "ܡܲܢ ܠܵܐ ܢܵܘܕܸܿܐ ܚܕܼܵܐ ܐܝܼܬܼܘܼܬܼܵܐ ܐܲܝܟ ܦܘܼܡ ܥܹܕܿܬܵܐ ܀", ":ܐܸܢ ܫܘܼܠܛܵܢܹ̈ܐ ܕܲܡܫܲܝܵܢܹ̈ܐ ܒܵܗ̇ ܐܸܬܼܚܲܟܲܡܘ", "ܡܲܢ ܠܵܐ ܢܹܐܠܲܦ ܡ̣ܢ ܚܸܟܼ̈ܡܵܬܼܵܐ ܕܝܸܠܦܲܬ̤ ܘܲܓܼܠܵܬ̤ ܀", ":ܥܹܕܲܬܵܐ ܝܸܠܠܲܬ̤ ܡ̣ܢ ܡ̇ܟܼܘܿܪܵܗ̇ ܪܲܒܵܐ ܕܪ̈ܲܒܹܿܐ", "ܘܟܸܬܼܒܲܬ̤ ܣܸܦܪܵܐ ܕܢܸܬܼܗܲܓܿܘܿܢ ܒܹܗ ܝܲܠ̈ܕܹܿܐ ܕܡܸܢܵܗ̇ ܀", ":ܫܠܝܼܚܹ̈ܐ ܩܲܒܸܿܠܘ ܚܲܝܠܵܐ ܕܪܘܼܚܵܐ ܘܲܥܬ݂ܲܪܘ ܘܝܼܪܸܒܼܘ", "ܘܦܲܪܢܸܣܘ ܡܸܢܹܗ ܡܸܣܟܹܿܢܘܼܬܼܵܐ ܕܓܸܢܣܵܐ ܕܐ̄ܢܵܫܵܐ ܀", "ܡܲܓܵܢ ܢܲܣܒ̣ܿܘܼܗ̇ ܠܗܵܝ̇ ܡ̇ܘܗܲܒܼܬܼܵܐ ܡܲܠܝܲܬܼ ܛܘܼܒܹ̈ܐ:", "ܘܡܲܓܵܢ ܦܲܪܣܘܼܗ̄ ܩܕܼܵܡ ܢܵܣܘܿܒܹ̈ܐ ܐܲܝܟ ܕܐܸܬܼܦܲܩܲܕܼܘ ܀", ":ܢܦܲܩ̣ܘ ܟܵܪ̈ܘܿܙܹܐ ܒܵܬܲܪ ܥܵܠܡܵܐ ܒܲܥܪܝܼܪܵܝܵܐ", "ܘܟܲܒܸܿܫܘ ܟܲܕܼܢܘܼܗܝ ܒܢܝܼܪܵܐ ܢܝܼܚܵܐ ܕܫܸܡ ܒܵܪܘܿܝܵܐ ܀", ":ܒܚܘܼܒܵܐ ܫܲܡ̣ܥܘܼܗ̇ ܠܗܵܝ̇ ܒܲܪ̄ܬܼ ܩܵܠܵܐ ܕܬܲܠܡܸܕܼܘ ܘܐܲܥܡܸܕܼܘ", "ܘܓܲܡܪܘܼܗ̇ ܒܡܸܠܹ̈ܐ ܘܲܒܼܣܘܼܥܪ̈ܵܢܹܐ ܕܠܵܐ ܬܘܼܗܵܝܵܐ ܀", ":ܐܲܟܼܪܸܙܘ ܘܐܲܦܸܘ ܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ", "ܚܕܼܵܐ ܫܲܘܝܘܼܬܼܵܐ ܕܠܵܐ ܡܸܣܬܬܲܕܼܩܵܐ ܒܝܲܕܼ ܦܘܼܠܵܓܼܵܐ ܀", ":ܦܵܠܚܹ̈ܐ ܚܝܼܨܹ̈ܐ ܪܟܸܒܼܘ ܥܲܠ ܪ̈ܲܟܼܫܵܐ ܥܲܡܡܹ̈ܐ ܡܪ̈ܝܼܕܹܐ", "ܘܲܟܼܕܲܢܘ ܐܸܢܘܿܢ ܬܚܹܝܬܼ ܡܲܪܟܲܒܼܬܼܵܐ ܕܲܡܠܸܟ ܡܲܠ̈ܟܹܿܐ ܀", ":ܒܙܲܝܢܵܐ ܕܪܘܼܚܵܐ ܚܣܲܢ̣ܘ ܟܠ ܚܲܝ̈ܠܝܼܢ ܕܫܸܡ ܐܲܠܵܗܹ̈ܐ", "ܘܐܲܠܸܦܘ ܐ̄ܢܵܫܵܐ ܕܢܸܩܪܘܿܢ ܒܲܫܡܵܐ ܕܚܲܕܼ ܐܲܠܵܗܵܐ ܀", ":ܥܩ݂ܲܪܘ ܚܲܢܦܘܼܬܼܵܐ ܘܝܗ̄ܘܼܕܼܝܘܼܬܼܵܐ ܕܠܵܐ ܝܲܗ̣̄ܒܼܘ ܦܹܐܪܹ̈ܐ", "ܘܲܢܨܲܒܼܘ ܩܘܼܫܬܵܐ ܦܹܐܪܵܐ ܕܗܲܢܝܼ ܠܡܵܪܹܐ ܟܲܪܡܵܐ ܀", ":ܐܵܘܩܸܕܼܘ ܝܲܥܪܵܐ ܕܐܵܘܥܝܼ ܒܝܼܫܵܐ ܒܚܲܩܵܠܵܐ ܕܐ̄ܢܵܫܵܐ", "ܘܐܲܡܪܝܼܘ ܙܲܪܥܵܐ ܕܡܸܠܲܬܼ ܚܲܝܹ̈ܐ ܒܓܼܵܘ ܢܲܦܫܵܬܼ̈ܐ ܀", ":ܥܩ݂ܲܪܘ ܢܵܡܘܿܣܵܐ ܕܲܦܬܲܟܼܪܘܼܬܼܵܐ ܕܲܒܼܢܵܬ̤ ܛܘܼܥܝܲܝ", "ܘܣܵܡ̣ܘ ܫܲܬܼܐܸܣܹ̈ܐ ܕܒܸܢܝܵܢ ܩܘܼܫܬܵܐ ܕܚܲܕܼ ܝܵܪܘܿܝܵܐ ܀", ":ܪܕܲܦܘ ܥܲܪܦܸܠܵܐ ܕܦܪܝܼܣܵܐ ܗ̣̄ܘܵܬܼ ܥܲܠ ܐ̄ܢܵܫܘܼܬܼܵܐ", "ܘܲܪܕܼܵܐ ܥܵܡܠܵܐ ܠܘܼܩܒܲܠ ܨܸܡܚܵܐ ܕܙܲܕܿܝܼܩܘܼܬܼܵܐ ܀", ":ܬܪܸܥܣܲܪ ܕܸܠܩܹ̈ܐ ܢܗܲܪܘ ܒܲܒܼܪܝܼܬܼܵܐ ܕܚܸܫܘܿܟܼܵܐ ܗ̣̄ܘܵܬܼ", "ܘܫܹܠܚܲܬ̤ ܐܸܒܼܠܵܗ̇ ܘܠܸܒܼܫܲܬ̤ ܢܲܚܬܵܐ ܕܗܲܝܡܵܢܘܼܬܵܪܐ ܀", ":ܒܛܲܟܼܣܵܐ ܕܝܲܪ̈ܚܹܐ ܫܲܡܸܫܘ ܠܐܲܪܥܵܐ ܒܟܼܠ ܫܘܼܚܠܵܦܝܼ̈ܢ", "ܘܡܲܕܸܿܟܼܘ ܐܘܼ ܟܼܠܵܐ ܪܘܼܚܵܢܵܝܵ ܠܦܘܼܬܼ ܪܸ̈ܥܝܵܢܹܐ ܀", ":ܢܦܲܩ̣ܙ ܠܲܫܒܼܝܼܠܹ݁̈ܐ ܘܒܹܝܬܼ ܐܲܘܼܪ̈ܚܵܬܼܵܐ ܐܲܝܟ ܕܐܸܬܼܦܲܩܲܕܼܘ", "ܘܟܲܢܸܫܘ ܘܲܡܠ̣ܵܘ ܒܹܝܬܼ ܡܸܫܬܿܘܼܬܼܵܐ ܛܵܒܹ̈ܐ ܘܒܼܝܼܫܹ̈ܐ ܀", ":ܒܝܲܡܵܐ ܘܝܲܒܼܫܵܐ ܪܕܼܵܘ ܥܲܡ ܐ̄ܢܵܫܵܐ ܕܢܲܚܘܿܢ ܐ̄ܢܵܫܵܐ", "ܘܒܸܐܕܼܢܲܝܝ̈ ܟܠܢܵܫ ܙܪܲܥܘ ܣܲܒܼܪ̈ܵܬܼܵܐ ܕܚܵܝܑܬܼ ܡܝܼ̈ܬܹܐ ܀", ":ܦܲܪܣܘܼܗ̇ ܡܨܝܼܕܲܬܵܐ ܕܟܼܵܪܘܿܙܘܼܬܼܵܐ ܠܐܲܪܒܲܥ ܦܸܢ̈ܝܵܢ", "ܘܟܲܢܫܲܬ̤ ܘܲܡܠܵܬ̤ ܨܲܝܕܵܐ ܕܐ̄ܢܵܫܵܐ ܕܗܲܢܝܼ ܘܲܪܚܝܼܡ ܀", ":ܒܲܕܼܡܘܼܬܼ ܢܸܒܼܥܹ̈ܐ ܐܲܫܩܝܼܘ ܠܐܲܪܥܵܐ ܡܲܠܝܲܬܼ ܚܲܝܹ̈ܐ", "ܘܐܲܦܪܝܼ ܚܲܝܹ̈ܐ ܓܘܼܒܵܐ ܡܝܼܬܼܵܐ ܕܝܲܒܿܝܼܫܘܼܬܼܵܗ̇ ܀", ":ܐܲܪܡܝܼܘ ܦܸܨܹ̈ܐ ܘܦܲܠܸܓܼܘ ܥܲܡܡܹ̈ܐ ܘܐܲܬܼܪ̈ܵܘܵܬܼܵܐ", "ܘܟܼܠܚܲܕܼ ܡܼܢܗܘܿܢ ܚ̣ܙܲܩ ܠܲܦܢܝܼܬܼܵܐ ܕܣܵܡܹܗ ܪܸܡܙܵܐ ܀", ":ܫܸܡܥܘܿܢ ܐܲܫܡܲܥ ܩܵܠܵܐ ܚܲܕܼܬܼܵܐ ܒܐܲܪܥܵܐ ܕܪܗ̄ܘܿܡܹܐ", "ܘܐܲܠܸܦ ܐܸܢܘܿܢ ܬܪܲܥ ܡ̇ܪܘܼܬܼܵܐ ܕܚܲܕܼ ܒܵܪܘܿܝܵܐ ܀", ":ܪܹܫ ܬܲܠܡܝܼܕܹ̈ܐ ܡܛܵܬܹܗ ܐܸܡ̇ܐ ܕܲܡܕܼܝܼ̈ܢܵܬܼܵܐ", "ܘܐܲܝܟ ܕܲܒܼܪܹܫܵܐ ܩ̣ܒܲܥ ܒܵܗ̇ ܥܲܝܢܹ̈ܐ ܕܗܲܝܡܵܢܘܼܬܼܵܐ ܀", ":ܐܲܝܟ ܫܝܼܦܘܿܪܵܐ ܩܥ̣ܵܐ ܒܲܪ ܪܲܥܡܵܐ ܠܐܵܦܸܣܵܝܹ̈ܐ", "ܘܟܲܢܸܫ ܐܸܢܘܿܢ ܠܡܸܡܫܲܥ ܬܲܗܪܵܐ ܕܟܼܵܪܘܿܙܘܼܬܹܗ ܀", ":ܦܲܫܩܹܗ ܠܲܫܡܹܗ ܒܝܲܕܼ ܣܘܼܥܪ݁ܵܢܹܐ ܕܲܚܦܝܼܛܘܼܬܹܗ", "ܕܐܲܪܓܸܿܫ ܒܹܗ ܟܠ ܟܲܕܼ ܩܵܥܹ̇ܐ ܗ̄ܘ̣ܵܐ ܕܬܼܵܘ ܣܲܒܼܘ ܚܲܝܹ̈ܐ ܀", ":ܒܪܲܥܡܵܐ ܕܩܵܠܹܗ ܡܸܬܼܪܲܓܸܿܐ ܗ̄ܘ̣ܵܐ ܠܸܒܵܐ ܕܐ̄ܢܵܫܵܐ", "ܘܡܸܬܼܪܲܟܲܟ ܗ̄ܘ̣ܵܐ ܠܡܸܬܲܠ ܦܹܐܪܹ̈ܐ ܣܲܒܼܪܵܐ ܘܚܘܼܒܵܐ ܀", ":ܡܲܬܿܝ ܦܲܠ̣ܚܵܗ̇ ܠܐܲܪܥܵܐ ܕܲܝܗܘܼܕܼ ܒܩܵܠ ܦܸܬܼܓܼܵܡܵܘ̈ܗܝ", "ܘܐܲܪܡܝܼ ܒܓܼܵܘܵܗ̇ ܙܲܪܥܵܐ ܕܚܲܝܹ̈ܐ ܘܦܸܪܥܲܬ̤ ܫܘܼܒܼܚܵܐ ܀", ":ܐܲܪܥܵܐ ܟܪܝܼܬܵܐ ܕܲܠܠܝܼܚܵܐ ܗ̄ܘ̣ܵܬܼ ܒܝܲܕܼ ܦܸܠ̈ܐܵܬܼܵܐ", "ܬܪܲܨ ܠܵܗ̇ ܫܸܩܝܵܐ ܕܦܘܼܫܵܩ ܐ̄ܪ̈ܵܙܹܐ ܘܲܩܢܵܬ̤ ܚܲܝܠܵܐ ܀", ":ܥܲܡܵܐ ܓܙܝܼܪܵܐ ܕܡܸܫܬܲܒܼܗܲܪ ܗ̄ܘ̣ܵܐ ܒܛܲܒܼܥܵܐ ܕܒܸܣܪܵܐ", "ܚܙ̣ܵܐ ܕܡܸܬܼܪܲܫܡܝܼܢ ܥܲܡܡܹܐ ܒܪܘܼܚܵܐ ܘܬܲܒܿܪܹܗ ܠܛܲܒܼܥܹܐ ܀", ":ܓܲܡܪܹܗ ܠܥܲܡܵܐ ܐܲܝܟ ܚܲܣܝܼܪܵܐ ܒܐܲܝܠܹܝܢ ܕܲܣܢܝܼܩ", "ܘܝܲܗ̣̄ܒܼ ܠܹܗ ܐܘܼܟܼܠܵܐ ܪܘܼܚܵܢܵܝܵܐ ܫܡܵܗܹ̈ܐ ܬܠܵܬܼܵܐ ܀", ":ܒܲܕܼܡܘܼܬܼ ܫܲܒܼܪܵܐ ܡܸܬܼܗܲܓܸܿܐ ܗ̄ܘ̣ܵܐ ܒܲܫܡܵܐ ܕܐܲܒܼܵܐ", "ܘܟܲܕܼ ܐܸܬܼܚܲܟܲܡ ܐܲܠܦܹܗ ܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ ܀", ":ܐܠܝܼܬܼܵܝܘܼܬܼܵܐ ܙܪܲܥ̣ܘ ܟܵܪ̈ܘܿܙܹܐ ܒܐܸܕܼܢܲܝ̈ ܟܠܢܵܫ", "ܘܐܵܘܥܝܼ ܒܐܲܪܥܵܐ ܚܕܼܵܐ ܬܵܘܕܲܝܼܬܼܵܐ ܕܫܸܡ ܒܵܪܘܿܝܵܐ ܀", ":ܠܡܲܪܩܘܿܣ ܢܲܓܼܕܹܿܗ ܩܵܠܵܐ ܕܲܩ̣ܪܵܝܗܝ ܠܘܵܬܼ ܪ̈ܗ̄ܘܿܡ̇ܝܹܐ", "ܘܬܲܪܓܸܿܡ ܬܲܡ̇ܢ ܚܹܝܠ ܣܘܼܥܪ݁ܵܢܹܐ ܕܟܼܵܪܘܿܙܘܼܬܼܵܐ ܀", ":ܐܲܡܫܲܥ ܛܸܒܵܐ ܕܡܲܠܟܵܐ ܚܲܕܼܬܼܵܐ ܒܐܸܕܼܢܲܝ̈ ܡܲܠܟܵܐ", "ܘܲܬܡܲܗ ܡܲܠܟܵܐ ܕܐܸܢ ܐܝܼܬܼ ܡܲܠܟܵܐ ܠܥܸܠ ܡ̣ܢ ܪܹܫܹܗ ܀", ":ܡܲܠܟܵܐ ܘܥܲܡܵܐ ܨܵܬܼܘ ܦܸܬܼܓܼܵܡܵܘ̈ܗܝ ܕܲܒܼܚܝܼܪܝܼܢ ܗ̄ܘ̣ܵܘ", "ܘܩܲܒܸܿܠܘ ܘܲܫܠܸܡ̣ܘ ܕܐܝܼܬܼ ܗ̄ܘ̣ ܡܲܠܟܵܐ ܕܡܲܡܠܸܟ ܥܲܠ ܟܠ ܀", ":ܠܘܼܩܵܐ ܐܲܫܦܲܥ ܫܸܩܝܵܐ ܕܡܸܠܵܘ̈ܗܝ ܒܐܲܪܥܵܐ ܕܡܸܨܪܹܝܢ", "ܘܒܲܕܼܡܘܼܬܼ ܓܝܼܚܘܿܢ ܦܪܲܣ ܥܲܠ ܟܠܢܵܫ ܣܒܲܪܬܼܵܐ ܕܚܲܝܹ̈ܐ ܀", ":ܠܥܸ݂ܙ ܣܘܼܪܝܵܝܵܐ ܥܲܡ ܡܸܨܪܲܝܵܐ ܕܢܘܼܟܼܪܵܝܝܼܢ ܠܹܗ", "ܘܲܟܼܢܲܫ̣ܘ ܨܹܐܕܼܵܘܗܝ ܕܲܡܫܲܥ̣ܘ ܠܸܥܙܹܗ ܕܲܠܗܘܿܢ ܕܵܡܹ̇ܐ ܀", ":ܕܲܡܝܼ ܒܩܵܠܹܗ ܐܲܝܟ ܦܵܪܲܚܬܼܵܐ ܠܘܵܬܼ ܒܲܪ̄ܿܬܼ ܓܸܢܣܵܗ̇", "ܘܲܚܒ݂ܲܫ ܐܸܢܘܿܢ ܠܓܼܵܘ ܡ̣ܢ ܢܸܫ̈ܒܹܿܐ ܕܟܼܵܪܘܿܙܘܼܬܹܗ ܀", ":ܒܕܼܝܼܠܗܘܿܢ ܡܲܠܸܠ ܘܐܲܫܡܲܥ ܐܸܢܘܿܢ ܩܵܠ ܦܘܼܪܩܵܢܵܐ", "ܘܐܲܥܝܼܪ ܐܸܢܘܿܢ ܐܲܝܟ ܕܡ̣ܢ ܫܸܢܵܬܼܵܐ ܠܦܘܼܠܚܵܢ ܚܲܝܹ̈ܐ ܀", ":ܒܗܵܕܹܐ ܬܸܢܘܲܝ ܐܲܥܬܲܪ ܐܸܢܘܿܢ ܒܚܹܝܠ ܠܵܫܵܢܹ̈ܐ", "ܕܟܼܠܢܵܫ ܢܸܣܲܒܼ ܣܲܒܼܪܵܐ ܛܵܒܼܵܐ ܒܡܸܠܲܬܼ ܦܘܼܘܹܗ ܀", ":ܒܝܲܕܼ ܡ̇ܘܗܲܒܼܬܼܵܐ ܕܲܒܼܠܸܫܵܢܹ̈ܐ ܐܲܠܸܦ ܐܸܢܘܿܢ", "ܠܡܸܪܕܵܐ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܠܟܼܠ ܐܲܪܪ̈ܵܘܵܢ ܀", ":ܒܡܲܡܠܠܵܐ ܚܲܕܼܬܼܵܐ ܣܵܡ̣ܘ ܫܲܬܸܐܣܹ̈ܐ ܕܒܸܢܝܵܢ ܩܘܼܫܬܵܐ", "ܘܫܲܟܼܠܸܠܘ ܘܲܒܼܢ̣ܵܘ ܡ̣ܢ ܟܠ ܥܲܡܡܝܼ̈ܢ ܚܕܼܵܐ ܬܵܘܕܿܝܼܬܼܵܐ ܀", ":ܦܵܘܠܘܿܣ ܓܼܒܼܝܵܐ ܒܥ̣ܵܐ ܒܵܗ̇ ܕܲܗܒܼܵܐ ܫܪܵܪܵܐ ܕܲܟܼܝܵܐ", "ܘܐܲܦܸܠ ܟܠܢܵܫ ܕܐܲܝܟܲܢ ܢܸܒܼܢܸܐ ܚܲܟܿܝܼܡܵܐܝܼܬܼ ܀", ":ܩܵܥܹ̇ܐ ܟܠܢܵܫ ܒܗܲܪ̈ܵܛܝܼܩܹܐ ܦܵܥܠܹ̈ܐ ܢܟܼܝܼܠܹ̈ܐ", "ܕܠܵܐ ܠܲܡ ܬܸܒܼܢܘܿܢ ܥܡܝܼܪܵܐ ܘܟܼܘܼ̈ܒܹܿܐ ܒܗܵܢ ܒܸܢܝܵܢܵܐ ܀", ":ܠܹܗ ܦܲܐܝܵܐ ܗ̣̄ܘܵܬܼ ܠܲܡܙܲܗܵܪܘ ܠܘܵܬܼ ܒܲܝܬܵܝܹ̈ܐ", "ܘܗܘ̤ ܝܵ̇ܕܲܥ ܗ̄ܘ̣ܵܐ ܠܡܸܒܼܚܲܪ ܝܲܥܪܵܐ ܕܒܸܢܝܵܢ ܥܵܘ̣ܠܵܐ ܀", ":ܐܲܝܟ ܪܲܒܿܚܲܝܠܵܐ ܒܪܹܫ ܡܲܫܪܝܼܬܼܵܐ ܡܠܲܒܸܿܒܼ ܟܠܫܵܥ", "ܕܠܵܐ ܐ̄ܢܵܫ ܢܸܫܠܲܚ ܙܲܝܢܵܐ ܕܪܘܼܚܵܐ ܕܠܵܐ ܢܸܬܼܚܲܝܲܒܼ ܀", ":ܡܲܠܸܦ ܦܘܼܪ̈ܣܹܐ ܕܐܲܝܟܲܢ ܢܲܩܪܸܒܼ ܪܘܼܚܵܢܵܐܝܼܬܼ", "ܘܲܡܚܵܘܸܐ ܠܲܢ ܕܲܒܼܥܸܠܕܲܪܲܢ ܪܘܼܚܵܢܵܝܵܐ ܗ̄ܘ̣ ܀", ":ܠܒܲܫܘ ܠܲܡ ܩܘܼܫܬܵܐ ܣܘܝܸܡܘ ܣܲܢܘܲܪܬܵܐ ܕܦܘܼܪܩܵܢ ܚܲܝܹ̈ܐ", "ܘܐܲܚܘܿܕܼܘ ܣܲܝܦܵܐ ܕܡܸܠܲܬܼ ܪܘܼܚܵܐ ܒܪܸ̈ܥܝܵܢܲܝܟܿܘܿܢ ܀", ":ܗܵܐ ܐܲܠܸܦ ܠܲܢ ܦܵܠܚܵܐ ܕܪܘܼܚܵܐ ܙܢܲܝ̈ ܬܲܡܼܬܿܘܼܫܵܐ", "ܬܵܘ ܢܸܬܿܛܲܝܲܒܼ ܠܡܸܠܒܲܫ ܙܲܝܢܵܐ ܒܛܲܟܼܣܵܐ ܕܝܼܠܹܗ ܀", ":ܗܵܐ ܕܪܲܫܘ ܐܘܼܪܚܵܐ ܕܟܼܵܪܘܿܙܘܼܬܼܵܐ ܥܲܒܼܕܲܝ̈ ܡܲܠܟܵܐ", "ܬܵܘ ܢܸܪܕܹܿܐ ܒܵܗ̇ ܠܘܲܥܕܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ ܀", ":ܗܵܐ ܢܦܲܩ̣ܘ ܦܲܠ̣ܚܘܼܗ̇ ܠܐܲܪܥܵܐ ܕܟܼܘܼ̈ܒܹܿܐ ܒܝܲܕܼ ܚܲܫܲܝ̈ܗܘܿܢ", "ܢܸܥܩܘܿܪ ܡܸܢܵܗ̇ ܝܼܥܪܵܐ ܕܐܵܘܥܝܼ ܡܸܨܥܲܬܼ ܚܸܛܹ̈ܐ ܀", ":ܗܵܐ ܦܬ݂ܲܚܘ ܬܲܪ̈ܥܹܐ ܕܐܲܚܝܼܕܝܼܢ ܗ̄ܘ̣ܵܘ ܒܐܲܦܲܝ̈ ܐ̇̄ܢܵܫܵܐ", "ܬܵܘ ܢܸܬܼܚܲܦܲܛ ܕܠܵܐ ܢܸܬܿܬܲܚܕܲܘܼܢ ܒܪܲܦܝܘܼܬܼ ܢܲܦܫܲܢ ܀", ":ܗܵܐ ܙܩܲܪܘ ܢܲܚܬܵܐ ܕܗܲܝܡܵܢܘܼܬܼܵܐ ܒܥܘܼܒܵܐ ܕܡܲܝ̈ܵܐ", "ܢܟܲܣܸܐ ܟܠܢܵܫ ܟܹܐܒܹ̈ܐ ܕܦܲܓܼܪܹܗ ܘܡܘܼܡܹ̈ܐ ܕܢܲܦܫܹܗ ܀", "ܗܵܐ ܚ̣ܫܲܠ ܙܲܝܢܵܐ ܠܲܩܪ̈ܲܒܼܬܼܵܢܹܐ ܕܙܲܕܿܝܼܩܘܼܬܼܵܐ ܀", "ܠܵܐ ܢܸܬܼܪܲܦܸܐ ܩܕܼܵܡ ܨܸܢ̈ܥܵܬܹܗ ܕܐܵܟܹ̇ܠܩܲܪܨܵܐ ܀", ":ܗܵܐ ܐܲܠܸܦܘ ܠܲܢ ܕܐܲܝܟܲܢ ܢܸܙܟܸܿܐ ܘܲܒܼܡܵܢ ܚܵܐܹ̇ܒܼ", "ܢܩܲܒܸܿܠ ܓܼܐܪ̈ܵܘܗܝ ܒܣܲܟܿܪܵܐ ܕܟܼܝܼܪܵܐ ܕܗܲܝܡܵܢܘܼܬܼܵܐ ܀", ":ܗܵܐ ܦܬ݂ܲܚܘ ܓܲܙܵܐ ܕܲܡܠܸܐ ܛܘܼܒܹ̈ܐ ܩܕܼܵܡ ܢܵܣܘܿܒܹ̈ܐ", "ܢܸܣܲܒܼ ܡܲܓܵܢ ܘܢܸܬܸܿܠ ܡܲܓܵܢ ܘܢܸܚܸܐ ܘܢܲܚܸܐ ܀", ":ܗܵܐ ܢܒܲܥ̣ ܫܸܩܝܵܐ ܪܘܼܚܵܢܝܵܐ ܠܐܲܪ̈ܥܵܢܵܝܹܐ", "ܢܲܫܩܸܐ ܠܢܲܦܫܲܢ ܘܠܲܟܼ̈ܢܵܘܵܬܲܢ ܡ̣ܢ ܚܲܠܝܘܼܬܹܗ ܀", "ܗܵܐ ܕܢܲܚ̣ ܫܸܡܫܵܐ ܕܙܲܕܿܝܼܩܘܼܬܼܵܐ ܒܓܼܵܘ ܚܸܫܘܿܟܹ̈ܐ:", "ܢܸܪܕܿܘܿܦ ܛܘܼܥܝܲܝ ܚܸܫܟܵܐ ܕܲܬܼܪܹܝܢ ܡ̣ܢ ܪܸܥܝܵܢܲܢ ܀", ":ܕܠܵܐ ܣܵܦ̇ܩܝܼܢܲܢ ܠܲܓܼܡܝܼܪܘܼܬܼܵܐ ܐܲܝܟ ܟܵܪ̈ܘܿܙܹܐ", "ܢܲܪܡܸܐ ܡܸܠܹ̈ܐ ܚܠܵܦ ܣܘܼܥܪ݁ܵܢܹܐ ܐܲܝܟ ܫܵܡܘܿܢܵܐ ܀", ":ܕܟܲܪܝܵܐ ܡܸܠܬܲܢ ܕܬܸܡܛܸܐ ܠܪܵܘܡ̇ܐ ܕܕܘܼܒܵܪ݁ܲܝܗܘܿܢ", "ܢܸܚܙܘܿܩ ܥܲܡܗܘܿܢ ܒܚܘܼܒܵܐ ܕܢܲܦܫܵܐ ܕܩܠܝܼܓܼ ܓܸܦܹܗ ܀", ":ܢܸܩܥܸܐ ܥܲܡܗܘܿܢ ܚܕܼܵܐ ܬܵܘܕܿܝܼܬܼܵܐ ܠܚܲܕܼ ܒܵܪܘܿܝܵܐ", "ܕܐܲܥܬܲܪ ܟܠܵܐ ܡ̣ܢ ܡ̇ܘܗܲܒܼܬܼܵܐ ܕܪܲܒܿܘܼܬܼ ܚܲܝܠܹܗ ܀"], "lines": ["ܡܐܡܪܐ ܕܥܣܪܝܢ ܘܫܒܥܐ", "ܕܥܲܠ ܝܘܿܡ ܥܹܐܕܼܵܐ ܕܦܲܢܛܹܩܘܼܣܛܹܐ", "ܥܘܼܢܵܝܵܐ", "ܐܵܘ ܡܵܝܘܿܬܹ̈ܐ ܢܸܦܘܿܥ ܚܵܘܒܿܬܼܵܐ ܠܡܵܘܪܸܒܼ ܓܸܢܣܲܢ ܒܚܲܝܠܵܐ", "ܕܚܸܟܼܡܵܬܹ̈ܗ: ܐܲܚܝ̈.", ":ܓܲܙܵܐ ܕܪܘܼܚܵܐ ܦܬ݂ܲܚ ܒܵܪܘܿܝܵܐ ܩܕܼܵܡ ܡ̇ܝܘܿܬܹ̈ܐ", "ܘܐܲܥܬܲܪ ܐܸܢܘܿܢ ܡ̣ܢ ܣܝܼ̈ܡܵܬܼܵܐ ܕܪܲܒܿܘܼܬܼ ܚܲܝܠܹܗ ܀", ":ܒܡܵܐܢܵܐ ܣܵܡܹܗ ܠܥܘܼܬܼܪܹܗ ܡܲܥܬܲܪ ܟܠܵܐ", "ܘܟܲܕܼ ܗܘ̤ ܫܝܼܛܵܐ ܗ̄ܘ̣ ܢܛ݂ܲܪ ܒܹܗ ܓܲܙܵܐ ܕܲܫܒܼܝܼ̈ܚܵܬܼܵܐ ܀", ":ܛܝܼܢܵܐ ܪܲܦܝܵܐ ܥܒܲܕܼ ܓܹܐܙܲܒܼܪܵܐ ܕܲܣܬܼܝܼܪ̈ܵܬܹܗ", "ܘܫܲܓܼܪܹܗ ܒܪܘܼܚܵܐ ܘܣܵܡ̣ ܒܹܗ ܪܘܼܚܵܐ ܫܒܼܝܼܚܵܐ ܒܫܝܼܛܵܐ ܀", ":ܐܲܝܟ ܟܸܢܵܪܹ̈ܐ ܒܡܸܢܲܝ̈ ܦܲܓܼܪܹܗ ܙܡܲܪ ܟܲܣܝܵܬܹ̈ܐ", "ܘܚܲܟܿܝܼ ܒܩܵܠܹܗ ܠܐܲܪ݁ܥܵܢܵܝܹܐ ܘܠܲܫܡܲܝܵܢܹ̈ܐ ܀", ":ܐܲܝܟ ܫܝܼܦܘܿܪܵܐ ܩܥ̣ܵܐ ܦܘܼܩܵܕܵܢܵܐ ܒܠܸܫܵܢ ܒܸܣܪܵܐ", "ܘܲܟܼܢܲܫ̣ܘ ܨܹܐܕܼܵܘܗܝ ܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀", ":ܩܲܢܝܵܐ ܪܥܝܼܥܵܐ ܗܘ̤ܵܐ ܐܲܒܿܘܼܒܼܵܐ ܠܪܘܼܚܵܐ ܚܲܝܵܐ", "ܘܦܲܨܲܚ ܟܠܵܐ ܒܗܲܢܝܼܐܘܼܬܼܵܐ ܕܵܙܡܝܼܪ̈ܵܬܹܗ ܀", ":ܡ̇ܘܠܸܕܼ ܚܲܫܹ̈ܐ ܫܪ̣̱ܵܐ ܒܹܗ ܚܲܝܠܵܐ ܡܲܚܸܐ ܠܟܼܠܵܐ", "ܘܫܲܪܝܼ ܡܲܪܕܸܿܐ ܚܲܝܹ̈ܐ ܠܟܼܠܵܐ ܒܪܘܼܚ ܣܸܦ̈ܘܵܬܹܗ ܀", ":ܟܪܝܼܗܵܐ ܕܲܪܡܸܐ ܒܟܹܐܒܹ̈ܐ ܕܥܵܘ̣ܠܵܐ ܢܘܼܓܼܪܵܐ ܕܙܲܒܼܢܵܐ", "ܫܲܪܝܼ ܡܲܐܣܸܐ ܟܹܐܒܹ̈ ܕܦܲܓܼܪܵܐ ܘܡܘܼܡܹ̈ܐ ܕܢܲܦܫܵܐ ܀", ":ܩܲܝܣܵܐ ܕܝܼܒܸܫ ܒܚܘܼܡ̇ܐ ܩܲܫܝܵܐ ܕܲܪ̈ܓܼܝܼܓܼܵܬܼܵܐ", "ܐܲܦܪܲܥ ܡܸܫܢܹܠܝ ܘܲܛܥ݂ܲܢ ܦܹܐܪܹ̈ܐ ܕܗܲܢܝܼܐܘܼܬܼܵܐ ܀", ":ܟܲܪܡ̇ܐ ܕܲܛܠ݂ܲܡ ܦܵܠ ܦܘܼܠܚܵܢܵܐ ܘܐܵܘܥܝܼ ܝܥܪܵܐ", "ܒܲܟܲܪ ܡܸܢܹܫܠܝ ܣܓܼܘܼܠܵܐ ܕܚܲܡܪܵܐ ܘܲܦܪ̣݂ܲܥ ܫܘܼܒܼܚܵܐ ܀", ":ܝܵܪܵܪܬܵܐ ܕܒܲܪܕܲܪ ܥܘܼܬܼܪܵܐ ܕܲܢܣ݂ܲܒܼ ܙܒܲܠܝܼܠܘܼܬܼܵܐ", "ܦܢ̣ܵܐ ܨܹܝܕܼ ܐܲܒܼܘܼܗܝ ܘܲܣܘ݂ܲܝ ܠܐܘܼܪܥܹܗ ܘܝܲܗ̣̄ܒܼܠܹܗ ܥܘܼܬܼܪܹܗ ܀", ":ܒܚܘܼܒܵܐ ܘܪ̈ܲܚܡܹܐ ܡܣ݂ܲܚ ܒܵܪܘܿܚܵܐ ܠܘܼܩܒܲܠ ܚܲܝܲܝ̈ܢ", "ܘܥܲܦܩܹܗ ܠܓܸܢܣܲܢ ܒܝܲܕܼ ܪܹܫܝܼܬܼܵܐ ܕܢܲܣ݂ܲܒܼ ܡܸܢܲܢ ܀", ":ܟܲܣܝܼ ܨܲܥܪܵܢ ܒܐܸܣܛܲܠ ܫܘܼܒܼܚܵܐ ܕܙܲܩ̣ܪܘܼܗ̇ ܪ̈ܲܚܡܹܐ", "ܘܝܲܗ̄ܒܼ ܪܲܗܒܼܘܿܢܵܐ ܚܲܝܠܵܐ ܕܪܘܼܚܵܐ ܐܲܝܟ ܥܸܙܲܩܬܼܵܐ ܀", ":ܙܲܡܸܢ ܘܲܩܪܵܢ ܠܲܚܠܘܿܠ ܚܲܝܹ̈ܐ ܕܠܵܐ ܫܘܼܠܵܡܵܐ", "ܘܲܠܡܸܫܬܿܘܼܬܼܵܐ ܕܡܲܠܝܵܐ ܛܘܼܒܹ̈ܐ ܕܠܵܐ ܡܸܣܬܿܒܼܥܝܼܢ ܀", ":ܒܐ̄ܪܵܙܵܐ ܡܲܟܼܪܲܢ ܠܫܵܘܬܵܦܘܼܬܼܵܐ ܕܲܠܘܵܬܼ ܚܘܼܒܹܿܗ", "ܘܦܲܬ̣ܿܚ ܓܲܙܹܗ ܘܚܲܬܸܿܡ ܡܸܠܵܘ̈ܗܝ ܒܝܲܕܼ ܣܘܼܥܪ̈ܵܢܹܐ ܀", ":ܓܒܼܵܐ ܡ̣ܢ ܓܸܢܣܲܢ ܚܲܕܼ ܗܲܕܼܵܡ̇ܐ ܐܲܝܟ ܪܹܫܝܼܬܼܵܐ", "ܘܩܲܕܿܫܹܗ ܒܪܘܼܚܵܐ ܘܩܲܒܸܿܠ ܕܸܒܼܚܹܗ ܐܲܝܟ ܦܘܼܪܩܵܢܵܐ ܀", ":ܥܲܒܼܕܹܿܗ ܓܲܙܵܐ ܕܲܣܬܼܝܼܪ̈ܵܬܼܵܐ ܘܲܕܼܚܲܠ̈ܝܵܬܼܵܐ", "ܘܐܲܡܠܸܟ ܒܐܝܼܕܹܗ ܕܢܲܥܬܲܪ ܟܠܵܐ ܡ̣ܢ ܡ̇ܘܗܲܒܼܬܹܗ ܀", ":ܒܹܗ ܐܸܫܬܵܘܕܿܝܼ ܠܲܒܼܢܲܝ̈ ܓܸܢܣܹܗ ܘܝܵܪܬܿܘܼܬܼ ܚܲܝܹ̈ܐ", "ܘܥܲܒܼܕܹܿܗ ܢܸܒܼܥܵܐ ܕܢܲܫܩܸܐ ܠܕܼܝܼܠܹܗ ܡ̣ܢ ܚܲܝܘܼܬܹܗ ܀", ":ܡ̣ܠܵܝܗܝ ܡ̣ܢ ܚܲܝܠܵܐ ܕܐܲܠܵܗܘܼܬܹܗ ܕܠܵܐ ܡܸܬܼܒܲܨܲܪ", "ܕܢܼܬܸܿܠ ܚܲܝܠܵܐ ܒܡܵܝܘܿܬܼܘܼܬܼܵܐ ܡܚܝܼܠܲܬܼ ܚܲܝܠܵܐ ܀", ":ܡ̣ܠܲܟ ܘܐܸܫܬܵܘܕܿܝܼ ܠܲܡܫܲܡܫܵܢܹ̈ܐ ܕܟܼܵܪܘܿܙܘܼܬܹܗ", "ܕܢܲܥܬܲܪ ܐܸܢܘܿܢ ܡ̣ܢ ܡܲܠܝܘܼܬܼܵܐ ܕܚܲܝܠܵܐ ܕܲܢܣܲܒܼ ܀", ":ܠܲܒܸܿܒܼ ܐܸܢܘܿܢ ܟܲܕܼ ܐܵܙܹ̇ܠ ܗ̄ܘ̣ܵܐ ܠܘܵܬܼ ܫܵܠܘ̇ܚܹܗ", "ܕܗܵܐ ܐܵܙܹ̇ܠ ܐ̄ܢܵܐ ܘܲܡܫܲܕܲܪ ܐ̄ܢܵܐ ܡܘܼܠܟܵܢܵܐ ܕܐܵܒܼܝ ܀", ":ܦܵܪܲܩܠܹܛܵܐ ܟܲܢܝܹܗ ܠܥܘܼܬܼܪܵܐ ܕܫܘܼܘܕܵܝ ܡܸܠܵܘ̈ܗܝ", "ܕܲܡܨܸܐ ܡܒܲܝܲܐ ܠܡܸܣܟܹܿܢܘܼܬܼܵܐ ܕܟܲܪܝܼܘܼܬܼ ܢܲܦܫܵܐ ܀", ":ܩܪ̣ܵܝܗܝ ܡܘܼܠܟܵܢܵܐ ܕܢܸܩܒܿܘܿܠ ܣܲܒܼܪܵܐ ܒܪܸ̈ܥܝܵܢܵܝܗܘܿܢ", "ܕܐܸܡܲܬܼܝ ܢܸܚܙܘܿܢ ܟܲܕܼ ܡܸܬܼܦܲܠܲܓܼ ܥܘܼܬܼܪܹܗ ܒܓܸܠܝܵܐ ܀", ":ܩܪ̣ܵܝܗܝ ܬܘܼܒܼ ܚܲܝܠܵܐ ܕܲܟܼܣܸܐ ܒܪܵܘܡ̇ܐ ܠܥܸܠ ܡ̣ܢ ܟܠܵܐ", "ܕܲܡܨܸܐ ܚܵܣܹ̇ܢ ܘܙܵܟܹ̇ܐ ܠܟܼܠܵܐ ܒܚܹܝܠ ܪܲܒܿܘܼܬܹܗ ܀", ":ܐܲܢ̄ܬܿܘܿܢ ܩܵܘܵܘ ܒܐܲܬܼܪܵܐ ܕܲܝܗܘܼܕܼ ܐܲܝܟܵܐ ܕܚܸܫܹ̇ܬܼ", "ܥܕܲܡ̇ܐ ܕܐܸܬܸܿܠ ܚܲܝܝܠܵܐ ܕܪܘܼܚܵܐ ܒܗܲܕܵܡܲܝ̈ܟܿܘܿܢ ܀", ":ܒܨܸܗܝܘܿܢ ܩܵܘܵܘ ܐܲܝܟ ܒܘܼܕܵܩܵܐ ܕܲܢܒܼܝܼܘܼܬܼܵܐ", "ܕܡܸܢܵܗ̇ ܢܸܦܘܿܩ ܐܲܝܢܵܐ ܕܲܡܨܸܐ ܠܡܸܫܒܲܩ ܥܵܘ̣ܠܵܐ ܀", ":ܥܵܘ̣ܠܵܐ ܕܥܲܡܡܹ̈ܐ ܨܒܼܵܐ ܕܲܢܒܲܛܸܠ ܒܥܸܠܲܬܼ ܥܲܡܵܐ", "ܘܣܵܡ̣ܵܗ̇ ܠܥܸܠܬܼܵܐ ܕܡܸܛܠ ܝܲܥܩܘܿܒܼ ܡܲܗܦܸܟ ܥܵܘ̣ܠܵܐ ܀", ":ܒܨܸܗܝܘܿܢ ܚܵܘܝܼ ܕܐܝܼܬܼܵܘܗܝ ܢܘܼܗܪܹܗ ܘܲܓܼܙܵܪ ܕܝܼܢܹܗ", "ܟܲܕܼ ܡܲܢܗܲܪ ܟܠ ܘܲܡܩܲܛܪܸܓܼ ܒܝܲܕܼ ܒܘܼܚܪܵܢܹܗ ܀", ":ܒܕܼܘܼܟܿܬܵܐ ܕܲܓܼܒܼܵܐ ܘܲܩܪ̣ܵܗ̇ ܒܲܫܡܹܗ ܘܣܵܡ̣ ܢܵܡܘܿܣܵܘ̈ܗܝ", "ܬܲܡ̇ܢ ܦܲܫܸܩ ܚܹܝܠ ܦܸܠ̈ܐܵܬܼܵܐ ܘܟܲܣܝܘܼܬܼ ܐ̄ܪ̈ܵܙܹܐ ܀", ":ܠܛܘܼܪܵܐ ܕܨܸܗܝܘܿܢ ܙܲܡܸܢ ܘܲܩܪ̣ܵܐ ܠܫܲܒܼܛܲܝ̈ ܥܲܡܡܹ̈ܐ", "ܘܚܲܕܿܝܼ ܐܸܢܘܿܢ ܒܲܚܠܘܿܠ ܕܸܒܼܚܹ̈ܐ ܢܵܡܘܿܣܵܝܹ̈ܐ ܀", ":ܒܨܸܗܝܘܿܢ ܦܲܫܸܩ ܐܵܦ ܦܸܠܐܬܼܵܐ ܕܗܵܝ̇ ܡܸܫܬܿܘܼܬܼܵܐ", "ܕܡܸܬܼܟܲܢܫܝܼܢ ܠܵܗ̇ ܐܲܪ̈ܥܵܢܵܝܹܐ ܘܲܡܫܲܝܵܢܹ̈ܐ ܀", ":ܬܲܡ̇ܢ ܦܲܩܸܕܼ ܕܲܢܩܵܘܘܿܢ ܠܹܗ ܪ̈ܵܚܡܲܝ ܚܘܼܒܹܿܗ", "ܕܢܸܦܪܘܿܥ ܐܸܢܘܿܢ ܐܲܓܼܪܵܐ ܕܚܘܼܒܵܐ ܕܚܵܘܝܼܘ ܨܹܐܕܼܵܘܗܝ ܀", ":ܐܸܣܲܪ̣ ܐܸܢܘܿܢ ܒܬܸܢܘܲܝ ܕܐܲܓܼܪܵܐ ܪܘܼܚܵܢܵܝܵܐ", "ܕܠܵܐ ܢܸܢܼܪܲܦܘܿܢ ܡ̇ܐ ܕܲܡܫܲܢܹܝܢ ܚܲܕܼ ܡ̣ܢ ܨܹܝܕܼ ܚܲܕܼ ܀", ":ܐܲܪܡܝܼ ܥܠܲܝܗܘܿܢ ܛܲܒܼܥܵܐ ܕܪܘܼܚܵܐ ܐ̄ܪܵܙܵܢܵܐܝܼܬܼ", "ܘܲܪܫܲܡ ܐܸܢܘܿܢ ܒܪܘܼܚ ܣܸܦܘܵܬܹ̈ܗ ܕܢܸܗܘܘܿܢ ܕܝܼܠܹܗ ܀", ":ܒܪܘܼܚܵܐ ܕܦܘܼܡܹܗ ܚܵܘܝܼ ܐܸܢܘܿܢ ܚܹܝܝܠ ܡ̇ܘܗܲܒܼܬܹܗ", "ܕܡܸܢܹܗ ܢܵܦܹ̇ܩ ܦܘܼܪܥܵܢ ܐܲܓܼܪܵܐ ܕܥܘܼܬܪܵܐ ܕܲܡ̣ܠܲܟ ܀", ":ܢܦ݂ܲܚ ܒܐܲܦܲܝ̈ܗܘܿܢ ܘܫܲܪܲܪ ܐܸܢܘܿܢ ܒܫܘܼܘܕܵܝ ܡܸܠܵܘ̈ܗܝ", "ܘܐܲܠܸܦ ܐܸܢܘܿܢ ܠܡܸܫܒܲܩ ܚܵܘ̈ܒܹܿܐ ܘܠܲܡܕܵܢ ܥܵܘ̣ܠܵܐ ܀", ":ܝܲܗ̣̄ܒܼ ܒܐܝܼܕܲܝ̈ܗܘܿܢ ܩܠܝܼܕܼܵܐ ܕܪ̈ܲܚܡܹܐ ܘܲܓܼܙܵܪ ܕܝܼܢܵܐ", "ܠܡܸܦܬܲܚ ܬܲܪܥܵܐ ܠܲܬܼܪܹܝܢ ܓܲܒܿܝܼ̈ܢ ܠܛܵܒܼ̈ܐ ܘܒܼܝܼܫܹ̈ܐ ܀", ":ܚܙ݂ܲܩ ܗܘ̤ ܕܢܸܣܲܒܼ ܡܲܠܟܿܘܼܬܼ ܪܵܘܡ̇ܐ ܕܐܸܬܼܡܲܠܟܲܬ̤ ܠܹܗ", "ܘܲܠܗܘܿܢ ܒܲܕܸܿܩ ܕܩܵܘܵܘ ܒܲܝܗܘܼܕܼ ܘܐܲܟܼܪܸܙܘ ܙܵܟܼܘܼܬܝ ܀", ":ܬܲܡ̇ܢ ܩܵܘܵܘ ܒܐܲܬܼܪܵܐ ܕܣܸܒܼܠܹ̇ܬܼ ܚܲܫܵܐ ܘܨܲܥܪܵܐ", "ܕܬܲܡ̇ܢ ܐܸܬܸܿܠ ܬܲܚܘܝܼܬܼ ܪܲܒܿܘܼܬܼܝ ܠܲܡܨܲܥܪ݁ܵܢܲܝ ܀", ":ܩܕܼܵܡ ܣܲܓܿܝܼ̈ܠܹܐ ܣܸܒܼܠܹ̇ܬܼ ܚܲܫܵܐ ܡ̣ܢ ܡܲܪ̈ܵܚܹܐ", "ܘܲܠܥܹܝܢ ܟܠܢܵܫ ܡܚܵܘܹܐ ܐ̄ܢܵܐ ܠܹܗ ܠܚܲܝܠܝ ܪܲܥ̇ܒܼܵܕܼܵܐ ܀", ":ܐܲܝܟܵܐ ܕܐܲܗܸܠܘ ܘܲܓܼܚܸܟܼܘ ܫܲܦ̈ܠܹܐ ܥܲܠ ܡܲܟܿܝܼܟܼܘܼܬܼܝ", "ܬܲܡ̇ܢ ܐܲܟܼܪܸܙܘ ܥܲܒ ܓܲܢ̄ܒܵܪܘܼܬܼܝ ܕܠܵܐ ܡܸܬܼܚܲܣܢܵܐ ܀", ":ܕܚܲܫܒ̣ܿܘܼܢܝ ܫܝܼܛܵܐ ܘܲܡܠܸܐ ܚܲܫܹ̈ܐ ܘܡܲܣܠܲܝ ܡ̣ܢ ܟܠ", "ܡܲܠܸܦ ܐ̄ܢܵܐ ܠܗܘܿܢ ܒܝܲܕܼ ܣܘܼܥܪ̈ܵܢܹܐ ܕܚܸܟܼ̈ܡܵܬܼܝ ܀", ":ܕܛܲܠܡ̣ܘܼܢܝ ܫܘܼܒܼܚܵܐ ܕܙܵܕܹܩ ܗ̄ܘ̣ܵܐ ܠܝܼ ܐܲܝܟ ܙܲܟܵܝܵܐ", "ܗܵܐ ܡܸܬܼܟܲܚܕܝܼܢ ܟܲܕܼ ܙܵܡ̇ܪܝܼܢ ܠܝܼ ܟܠ ܠܸܫܵܢܝܼ̈ܢ ܀", ":ܕܠܵܐ ܗܲܠܸܠܘ ܠܝܼ ܒܝܲܕܼ ܟܸܢܵܪܵܐ ܕܪܘܼܟܵܒܼ ܕܲܘܝܼܕܼ", "ܐܸܙܡܲܣ ܙܵܟܼܘܼܬܝ ܒܡܸܢܹ̈ܐ ܬܪܸܥܣܲܪ ܕܡ̣ܢ ܫܲܒܼܛܲܝ̈ܗܘܿܢ ܀", ":ܐܲܝܟ ܟܸܢܵܪܵܐ ܕܲܬܼܪܸܥܣܲܪܬܵܐ ܛܲܟܸܿܣ ܐܸܢܘܿܢ", "ܕܲܢܫܲܒܿܚܘܼܢܵܝܗܝ ܒܩܵܠܹ̈ܐ ܬܪܸܥܣܲܪ ܐܲܝܟ ܕܲܒܼܡܸܢܹ̈ܐ ܀", ":ܘܲܕܼܠܵܐ ܦܲܪܥܘܼܗܝ ܩܵܠ ܬܵܘܕܲܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ", "ܢ̣ܩܲܫ ܙܵܟܼܘܼܬܹܗ ܒܝܲܕܼ ܟܸܢܵܪܵܐ ܕܲܬܼܪܸܥܣܲܪܬܹܿܗ ܀", ":ܬܪܸܥܣܲܪ ܩܵܠܹ̈ܐ ܩܥ̣ܵܘ ܙܵܟܼܘܼܬܹܗ ܐܲܝܟ ܫܝܼܦܘܿܪܹ̈ܐ", "ܕܲܫܬܸܩܘ ܫܲܒܼܛܹ̈ܐ ܝܲܒܸܿܒܼ ܡܸܢܹ̈ܐ ܕܗܲܕܵܡܲܝ̈ܗܘܿܢ ܀", ":ܒܥܹܐܕܼܵܐ ܦܨܝܼܚܵܐ ܕܒܲܚ̣ ܠܲܩܢܘܿܡܹܗ ܒܛܲܟܼܣܵܐ ܕܐܸܡܪܵܐ", "ܘܲܒܼܥܲܕܼܥܹܕܼܵܐ ܕܦܲܢܛܹܩܘܼܣܛܹܐ ܪܫܼܡ̣ ܙܵܟܼܘܼܬܹܗ ܀", ":ܚܲܪܲܪ ܟܠܵܐ ܒܐ̄ܪܵܙ ܦܘܼܪܩܵܢܵܐ ܕܡ̣ܢ ܓܵܘ ܡܸܨܪܹܝܢ", "ܘܦܲܠܸܓܼ ܥܘܼܬܼܪܹܗ ܐܲܝܟ ܦܸܠ̈ܐܬܼܵܐ ܕܲܒܼܛܘܼܪ ܣܝܼܢܲܝ ܀", ":ܒܥܹܐܕܼܵܐ ܕܲܟܼܬܿܒܼ ܠܘܼܚܹ̈ܐ ܕܟܹܐܦܵܐ ܥܠܸܒܵܐ ܕܟܹܐܦܵܐ", "ܨܵܪ ܐܵܬܼ̈ܘܵܬܼܵܐ ܪ̈ܘܼܚܵܢܝܵܬܼܵܐ ܒܙܵܘ̈ܥܲܝ ܢܲܦܫܵܐ ܀", ":ܒܝܵܘܡ̇ܐ ܕܐܵܘܪܸܬܼ ܝܵܪܬܿܘܼܬܼ ܠܒܸܣܪ̈ܵܢܵܝܹܐ", "ܦܲܠܸܓܼ ܥܘܼܬܼܪܵܐ ܪܘܼܚܵܢܵܝܵܐ ܠܪ̈ܘܼܚܵܢܵܝܹܐ ܀", ":ܒܙܲܒܼܢܵܐ ܕܟܲܬܼܒܵܗ̇ ܠܲܕܼܝܵܬܹܩܹܐ ܡܲܠܝܲܬܼ ܡ̇ܘܬܵܐ", "ܚܬ݂ܲܡ ܡܘܼܠܟܵܢܹ̈ܐ ܠܲܕܼܝܵܬܹܩܹܐ ܝܵܗ̇ܒܲܬܼ ܚܲܝܹ̈ܐ ܀", ":ܒܕܼܘܼܡܪܵܐ ܕܩܵܠܹ̈ܐ ܘܲܕܼܩܲܪ̈ܢܵܬܼܵܐ ܕܲܒܼܛܘܼܪ ܣܝܼܢܲܝ", "ܐܲܡܫܲܥ ܡ̣ܢ ܫܹܠܝ ܩܵܠܵܐ ܕܪܘܼܚܵܐ ܕܲܡܚܲܕܸܿܬܼ ܟܠ ܀", ":ܬܲܡ̇ܢ ܩܵܠܵܐ ܕܲܡܠܸܐ ܩܸܢܛܵܐ ܘܡܲܪܗܸܒܼ ܥܲܒܼ̈ܕܹܿܐ", "ܘܗܵܪܟܵܐ ܩܵܠܵܐ ܕܡܲܩܢܹܐ ܣܲܒܼܪܵܐ ܠܢܲܦܫܵܐ ܘܦܲܓܼܪܵܐ ܀", ":ܬܲܡ̇ܢ ܢܘܼܪܵܐ ܐܵܦ ܬܸܢܵܢܵܐ ܘܙܵܘܥܵܐ ܩܲܫܝܵܐ", "ܘܗܵܪܟܵܐ ܢܘܼܗܪܵܐ ܕܡܸܬܼܦܲܠܲܓܼ ܗ̄ܘ̣ܵܐ ܒܐܵܬܼܵܐ ܕܢܘܼܪܵܐ ܀", ":ܬܲܡ̇ܢ ܫܲܡܸܫܘ ܥܲܒܼ̈ܕܹܿܐ ܠܥܲܒܼ̈ܕܹܿܐ ܒܩܵܠܹ̈ܐ ܕܚܝܼܠܹ̈ܐ", "ܘܗܵܪܟܵܐ ܩܵܪܹܐ ܒܩܵܠܵܐ ܢܝܼܚܵܐ ܕܲܡܠܸܐ ܫܲܝܢܵܐ ܀", ":ܬܲܡ̇ܢ ܨܸܒܼܬܵܐ ܕܐܲܪ̈ܥܵܢܝܵܬܼܵܐ ܠܐܲܪ̈ܥܵܢܵܝܹܐ", "ܘܗܵܪܟܵܐ ܫܘܼܦܪܵܐ ܕܪ̈ܘܼܚܵܢܝܵܬܼܵܐ ܠܲܫܡܲܝܵܢܹ̈ܐ ܀", ":ܒܩܸܢܛܵܐ ܪܲܒܵܐ ܫܪܸܐ ܗ̄ܘ̣ܵܐ ܬܲܡ̇ܢ ܐܵܦ ܡܸܨܥܵܝܵܐ", "ܕܲܡܝܲܒܸܿܠ ܗ̄ܘ̣ܵܐ ܡܸܠܹ̈ܐ ܠܥܲܡܵܐ ܕܲܦܠܝܼܓܼ ܠܸܒܹܿܗ ܀", ":ܗܵܪܟܵܐ ܪܹܫܵܐ ܕܲܬܼܪܥܣܲܪܬܵܠ ܒܗܝܼܠ ܟܲܕܼ ܚܵܕܹܐ", "ܘܡܲܡܠܸܟ ܫܲܝܢܵܐ ܒܓܼܵܘ ܪܸܥܝܵܢܵܐ ܕܲܟܼܢܵܘܵܬܹ̈ܗ ܀", ":ܡܘܼܫܹܐ ܩܵܥܹ̇ܐ ܕܕܸܚܠܵܐ ܘܩܸܢܛܵܐ ܡܠܹܝܢ ܚܘܼܫܵܒܲܝ̈", "ܘܫܸܡܥܘܿܢ ܡܲܟܼܪܸܙ ܣܲܒܼܪܵܐ ܘܚܘܼܒܵܐ ܘܗܲܝܡܵܢܘܼܬܼܵܐ ܀", ":ܡܘܼܫܹܐ ܬܲܠܚܹܗ ܠܢܲܚܬܵܐ ܕܫܲܕܲܪ ܚܲܬܼܢܵܐ ܠܟܲܠܬܼܵܐ", "ܘܫܸܡܥܘܿܢ ܟܲܣܝܵܗ̇ ܠܥܹܕܲܬܼ ܥܲܡܡܹ̈ܐ ܒܐܸܣܟܲܠ ܫܘܼܒܼܚܵܐ ܀", "ܚܲܣܢܹܗ ܠܝܲܨܪܹܗ ܠܡܲܝܬܸܿܐ ܡܟܼܘܼܪܹ̈ܐ ܘܬܲܒܲܪ ܠܘܼܚܹ̈ܐ:", "ܘܦܲܪܣܝܼ ܘܲܓܼܠ̣ܵܗ̇ ܠܙܲܠܝܼܠܘܬܼܵܗ̇ ܕܟܲܠܲܬܼ ܡܲܠܟܵܐ ܀", ":ܗܵܪܟܵܐ ܩܵܥܹ̇ܝܢ ܪ̈ܵܚܡܲܝ ܚܲܬܼܢܵܐ ܐܲܝܟ ܫܝܼܦܘܿܪܹ̈ܐ", "ܘܲܡܚܵܘܹܝܢ ܠܹܗ ܠܫܘܼܦܪܵܗ̇ ܟܲܣܝܵܐ ܕܥܹܕܲܬܼ ܩܘܼܕܼܫܵܐ ܀", ":ܩܵܠܵܐ ܕܪܚܵܐ ܫܡܲܥ̣ܘ ܒܸܣܪ̈ܵܢܹܐ ܘܲܓܼܥܲܨܘ ܡܸܢܹܗ", "ܘܗܵܪܟܵܐ ܫܲܡ̣ܥܘܼܗܝ ܪ̈ܘܼܚܵܢܵܝܹܐ ܘܲܣܘܲܚܘ ܠܐܘܼܪܥܹܗ ܀", ":ܩ̣ܥܵܘ ܠܹܗ ܠܡܘܼܫܹܐ ܕܐܲܢ̄ܬܿ ܠܲܡ ܡܲܠܸܠ ܐܲܠܵܗܵܐ", "ܕܠܵܐ ܗܲܢܝܼ ܗ̄ܘ̣ܵܐ ܩܵܠ ܒܵܪܘܿܝܵܐ ܠܲܕܼܠܵܐ ܐܲܠܵܗ ܀", ":ܒܲܓܼܢܘܿܢ ܚܲܬܼܢܵܐ ܪܘܼܚܵܢܵܝܵܐ ܣܵܘܲ݁ܚ ܟܠܢܵܫ", "ܕܐܸܡܲܬܼܝ ܢܸܫܡܲܥ ܣܒܲܪܬܼܵܐ ܚܕܲܬܼܵܐ ܕܩܵܠ ܒܵܪܘܿܝܵܐ ܀", ":ܥܲܠ ܗܵܢ ܣܲܒܼܪܵܐ ܢܦܲܩ̣ܘ ܘܐܸܬܿܬܲܓܲܪܘ ܦܵܥܵܠܹ̈ܐ ܒܟܲܪܡ̇ܐ", "ܕܢܸܣܒܼܘܼܢ ܐܲܓܼܪܵܐ ܪܲܗܒܼܘܿܢ ܚܠܵܦ ܕܼܝܵܢܵܪܵܐ ܀", ":ܦܵܠܚܹ̈ܐ ܚܝܼܨܹ̈ܐ ܫܡܲܥ̣ܘ ܫܘܼܘܕܵܝܵܐ ܕܡܲܠܟܵܐ ܕܪܵܘܡ̇ܐ", "ܘܛܲܝܸܒܼܘ ܙܵܘܥܹ̈ܐ ܥܲܡ ܗܲܕܵܡܹ̈ܐ ܠܡܸܠܒܲܫ ܙܲܝܢܵܐ ܀", ":ܩܥ̣ܵܐ ܡ̣ܢ ܫܸܠܝܵܐ ܐܲܝܟ ܫܝܼܦܘܿܪܵܐ ܩܕܼܵܡ ܡܲܠܟܿܘܼܬܼܵܐ", "ܘܟܲܢܸܫ ܪܸܡܙܵܐ ܠܚܵܝ̈ܠܵܘܼܬܼܵܐ ܠܐܘܼܪܥܹܗ ܕܡܲܠܟܵܐ ܀", ":ܐܲܡܫܲܥ ܩܵܠܵܐ ܘܐܲܙܝܼܥ ܠܐܲܪܥܵܐ ܘܚܵܘܝܼ ܢܘܼܪܵܐ", "ܟܲܕܼ ܡܲܟܸܿܣ ܗ̄ܘ̣ܵܐ ܘܲܡܠܲܒܸܿܒܼ ܗ̄ܘ̣ܵܐ ܒܩܸܢܛܵܐ ܘܪ̈ܲܚܡܹܐ ܀", ":ܒܙܵܘܥܵܐ ܚܵܘܝܼ ܪܘܼܓܼܙܵܐ ܩܲܫܝܵܐ ܥܲܠ ܡܲܪ̈ܵܚܹܐ", "ܘܲܒܼܝܲܕܼ ܢܘܼܪܵܐ ܓܠ̣ܵܐ ܥܲܠ ܥܘܼܬܼܪܹܗ ܕܠܵܐ ܡܸܬܼܒܲܨܲܪ ܀", ":ܗܘ̤ܵܐ ܠܲܡ ܡܸܢܹܫܹܠܝ ܩܵܠܵܐ ܕܥܲܙܝܼܙ ܒܲܕܼܡܘܼܬܼ ܪܘܼܚܵܐ", "ܘܲܡܠܵܝܗܝ ܬܿܡܪܵܐ ܕܲܒܼܝܼܚܘܼܬܹܗ ܠܥܘܼܡܪܵܐ ܕܐ̄ܢܵܫܵܐ ܀", ":ܚܙ̣ܵܘ ܠܸܫܵܢܹ̈ܐ ܕܡܸܬܼܦܲܠܓܼܝܼܢ ܗ̄ܘ̣ܵܘ ܒܲܕܼܡܘܼܬܼ ܢܘܼܪܵܐ", "ܘܣܵܐܹ̇ܡ ܗ̄ܘ̣ܵܐ ܠܗܘܿܢ ܪܸܡܙܵܐ ܟܲܣܝܵܐ ܥܲܠ ܪܹ̈ܫܲܝܗܘܼܿܢ ܀", ":ܒܐܵܬܼܵܐ ܕܢܘܼܪܵܐ ܝܲܗ̄ܒܹܿܗ ܠܥܘܼܬܼܪܵܐ ܪܘܼܚܵܢܵܝܵܐ", "ܕܠܵܐ ܢܸܬܼܒܲܨܲܪ ܟܲܕܼ ܢܵܣ̇ܒܿܝܼܢ ܠܹܗ ܒܣܲܓܿܝܼܐܘܼܬܼܵܐ ܀", ":ܒܨܸܡܚܵܐ ܕܢܘܼܗܪܵܐ ܦܲܠܸܓܼ ܡܲܠܟܵܐ ܠܚܲܝܠܵܘܵܬܹ̈ܐ", "ܐܲܦܣܝܼܢ̈ܝܵܬܼܵܐ ܪ̈ܘܼܚܵܢܝܵܬܼܵܐ ܕܠܵܐ ܡܸܬܼܚܲܒܿܠ̈ܢ ܀", ":ܒܝܲܕܼ ܠܸܫܵܢܹ̈ܐ ܕܒܲܕܼܡܘܼܬܼ ܢܘܼܪܵܐ ܓܠ̣ܵܐ ܚܸܟܼ̈ܡܵܬܹܗ", "ܘܐܲܠܸܦ ܐܸܢܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܥܝܼܢ ܗ̄ܘ̣ܵܘ ܀", ":ܨܵܪ ܬܘܼܒܼ ܚܲܝܠܵܐ ܕܡܸܬܼܢܲܨܚܝܼܢ ܒܹܗ ܒܵܗ̇ ܒܲܚܙܵܬܼܵܐ", "ܕܒܲܕܼܡܘܼܬܼ ܢܘܼܪܵܐ ܡܛܲܠܩܝܼܢ ܝܲܥܪܵܪܵܗ̇ ܕܡ̇ܝܘܿܬܼܘܼܬܼܵܐ ܀", ":ܒܙܲܝܢܵܐ ܟܲܣܝܵܐ ܙܲܝܸܢ ܐܸܢܘܿܢ ܐܲܝܟ ܕܠܲܩܪܵܒܼܵܐ", "ܘܐܵܘܚܸܕܼ ܐܸܢܘܿܢ ܣܲܝܦܵܐ ܕܪܘܼܚܵܐ ܠܡܸܚܪܲܒܼ ܥܵܘ̣ܠܵܐ ܀", ":ܫܲܚܠܸܦ ܥܘܼܬܼܪܹܗ ܒܲܡ̈ܢܵܘܵܬܼܵܐ ܕܟܼܠ ܐܸܣܟܹܿܡܝܼ̈ܢ", "ܕܲܢܦܲܠܓܼܘܼܢܵܝܗܝ ܐܲܝܟ ܡܲܡܫܲܥܬܼܵܐ ܕܲܡܩܲܒܿܠܵܢܵܘ̈ܗܝ ܀", "ܠܘܵܬܼ ܠܸܫܢܹ̈ܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ ܡܸܫܬܲܕܲܪܝܼܢ ܗ̄ܘ̣ܵܘ:", "ܘܲܟܼܬܲܒܼܘ ܣܸܦܪܹ̈ܐ ܘܐܲܗܓܿܝܼܘ ܐܸܢܘܿܢ ܪܘܼܚܵܢܵܐܝܼܬܼ ܀", ":ܟܬܲܒܼܘ ܐܵܬܼ̈ܘܵܬܼܵܐ ܪ̈ܘܼܚܵܢܝܵܬܼܵܐ ܒܠܘܼܚܹ̈ܐ ܕܠܸܒܵܐ", "ܘܬܲܪܓܸܿܡ ܦܘܼܡ̇ܐ ܒܸܣܪܵܢܵܝܵܐ ܚܹܝܠ ܝܲܕܼ̈ܥܵܬܼܵܐ ܀", ":ܗܘ̤ܵܘ ܗܲܕ̈ܡܹ̈ܐ ܒܲܕܼܡܘܼܬܼ ܡܸܢܹ̈ܐ ܠܨܸܒܼܥܵܐ ܕܪܘܼܚܵܐ", "ܘܲܢܩ݂ܲܫ ܟܲܣܝܵܐ ܒܡܸܢܼܪܲܓܼܫܵܢܵܐ ܪܘܼܚܵܐ ܒܦܲܓܼܪܵܐ ܀", ":ܐܘܿ ܐܘܿܪܓܵܢܘܿܢ ܕܲܩܢܸܐ ܩܵܠܵܐ ܕܡ̇ܝܘܿܬܼܘܼܬܼܵܐ", "ܕܫܲܚܠܸܦ ܩܵܠܹܗ ܘܲܙܡܲܪ ܚܲܝܹ̈ܐ ܒܐܸܕܼܢܲܝ̈ ܡܝܼܬܹ̈ܐ ܀", ":ܐܘܿ ܟܸܢܵܪܵܐ ܕܡܸܢܲܝ̈ ܒܸܣܪܵܐ ܡܸܬܼܚܲܒܿܠܵܢܵܐ", "ܕܪܲܟܸܿܒܼ ܠܵܐ ܚܵܫܘܿܫܹ̈ܐ ܕܠܵܠܐ ܒܲܥܝܵܕܹܗ ܀", ":ܐܘܿ ܐܲܒܿܘܼܒܼܵܐ ܕܩܲܢܝܵܐ ܪܥܝܼܥܵܐ ܙܵܡܲ݁ܪ ܚܲܫܹ̈ܐ", "ܕܲܪܕܲܦ ܩܵܠܹܗ ܚܵܫܘܿܫܘܼܬܼܵܐ ܡ̣ܢ ܚܵܫܘܿܫܹ̈ܐ ܀", ":ܐܘܿ ܗܸܕܼܝܘܿܛܹ̈ܐ ܕܐܲܗܸܠܘ ܘܲܓܼܚܸܟܼܘ ܥܲܠ ܣܹܘܦܲܣܛܹ̈ܐ", "ܘܟܲܪ̈ܝܲܝ ܡܸܠܬܼܵܐ ܕܦܲܣܩ̣ܘܼܗܝ ܠܪܲܗܛܵܗ̇ ܕܲܪܗܸܛܪܘܼܬܼܵܐ ܀", ":ܐܘܿ ܨܲܝܵܕܹ̈ܐ ܨܵܝ̈ܕܲܝ ܐܘܼܟܼܠܵܐ ܡܸܬܼܚܲܒܿܠܵܢܵܐ", "ܕܨܵܕܼܘܼܗܝ ܠܐܘܼܟܼܠܵܐ ܕܡ̇ܘܬܵܐ ܝܲܥܢܵܐ ܠܘܵܬܼ ܚܲܝܘܼܬܼܵܐ ܀", ":ܐܘܿ ܡܸܣܟܹܿܢܹ̈ܐ ܨܪ̈ܝܼܟܲܝ ܥܘܼܡܪܵܐ ܘܫܵܐܠܲܝ̈ ܙܸܕܼܩܵܐ", "ܕܲܥܬܲܪܘ ܡ̣ܢ ܫܹܠܝ ܘܦܲܠܸܓܼܘ ܚܲܝܹ̈ܐ ܡ̣ܢ ܓܲܙܲܝ̈ܗܘܿܢ ܀", ":ܡܚܝܼܠܲܝ̈ ܚܲܝܠܵܐ ܢܦܲܩ̣ܘ ܠܲܩܪܵܐ ܕܥܲܡ ܚܲܣܝܼܢܵܐ", "ܘܲܒܼܗܲܕܵܡܹ̈ܐ ܡܸܬܼܚܲܙܝܵܢܹ̈ܐ ܙܟܼܵܘ ܠܲܛܪܘܼܢܵܐ ܀", ":ܫܲܒܼܪ̈ܲܝ ܠܸܒܵܐ ܩܢ̣ܵܘ ܚܸܟܼܡܬܼܵܐ ܪܘܼܚܵܢܵܝܬܼܵܐ", "ܘܐܲܩܢܝܼܘ ܛܲܥܡܵܐ ܠܚܸܟܼܡܲܬܼ ܐ̄ܢܵܫܵܐ ܕܦܸܟܼܗܲܬ̤ ܒܐܲܪܥܵܐ ܀", ":ܣܲܡܝܲܝ̈ ܠܸܒܵܐ ܓܠܝܼܙܲܝ̈ ܢܘܼܗܪܵܐ ܡ̇ܝܫܲܝ̈ ܒܐܲܪܥܵܐ", "ܗܘ̤ܸܵܘ ܠܲܡܦܹܝܕܹ̈ܐ ܘܲܪܕܲܦܘ ܚܸܫܟܵܐ ܘܐܲܦܨܲܚܘ ܠܐܲܪܥܵܐ ܀", ":ܦܲܓܼܪ̈ܵܢܵܝܹܐ ܛܥܝܼܢܲܝ̈ ܝܘܼܩܪܵܐ ܕܐܲܪ̈ܥܵܢܝܵܬܼܵܐ", "ܗܘ̤ܵܘ ܪ̈ܘܼܚܵܢܹܐ ܘܲܩܢ̣ܵܘ ܓܸܦܹ̈ܐ ܕܦܵܪܘܿܚܘܼܬܼܵܐ ܀", ":ܐܲܪ̈ܥܵܢܵܝܹܐ ܒܢܲܝ̈ ܕܲܚܝܼܚܵܐ ܝܲܠܕܵܐ ܕܐܲܪܥܵܐ", "ܫܲܪܝܼܘ ܚܵܢܹ̇ܝܢ ܠܡܸܫܕܼܵܐ ܒܢܝܼܫܵܐ ܕܲܫܡܲܝܵܢܹ̈ܐ ܀", ":ܨܵܝ̈ܕܲܝ ܚܲܪ̈ܫܹܐ ܢܦܲܩ̣ܘ ܕܲܢܨܘܼܕܼܘܼܢ ܠܲܡܠܝܼܠܘܼܬܼܵܐ", "ܘܐܲܪܡܝܼܘ ܡܨܝܼܕܲܬܵܐ ܕܟܼܵܪܘܿܙܘܼܬܼܵܐ ܘܚܲܒܼܫܘܼܗ̇ ܠܐܲܪܥܵܐ ܀", ":ܨܵܕܼܘ ܡ̣ܢ ܝܲܡܵܐ ܘܨܵܕܼܿܘ ܡ̣ܢ ܝܲܒܼܫܵܐ ܟܠ ܠܸܫܢܝܼ̈ܢ", "ܘܙܲܡܸܢܘ ܐܸܢܘܿܢ ܕܢܹܐܟܼܠܘܼܢ ܒܐܘܼܟܼܠܵܐ ܪܘܼܚܵܢܝܵܐ ܀", ":ܐܵܘܚܸܕܼܘ ܢܘܼܪܵܐ ܕܟܼܵܪܘܿܙܘܼܬܼܵܐ ܒܝܲܥܪܵܐ ܕܥܵܘ̣ܠܵܐ", "ܘܐܵܘܩܸܕܼܘ ܟܘܼ̈ܒܹܿܐ ܕܲܪ̈ܓܼܝܼܓܼܵܬܼܵܐ ܕܐܵܘܥܝܼ ܒܝܼܫܵܐ ܀", ":ܒܐܵܬܼܵܐ ܕܢܘܼܪܵܐ ܫܩܲܠ̣ܘ ܫܘܼܠܛܵܢܵܐ ܠܡܸܦܠܲܚ ܒܐܲܪܪܥܵܐ", "ܘܐܵܘܩܸܕܼܘ ܝܲܥܪܵܐ ܘܲܙܪܲܥܘ ܚܸܛܹ̈ܐ ܙܲܪܥܵܐ ܛܵܒܼܵܐ ܀", ":ܒܙܲܗܪܵܐ ܕܢܘܼܪܵܐ ܩܢ̣ܵܘ ܚܸܟܼ̈ܡܵܬܼܵܐ ܕܟܼܠ ܠܸܫܢܝܼ̈ܢ", "ܘܐܲܩܢܝܼܘ ܐܸܢܘܿܢ ܛܲܥܡܵܐ ܚܲܠܝܵܐ ܠܥܲܡܡܹ̈ܐ ܣܲܟܼܠܹ̈ܐ ܀", ":ܒܚܲܝܠܵܐ ܕܪܘܼܚܵܐ ܟܢܲܫ̣ܘ ܟܠ ܥܲܡܡܹ̈ܐ ܠܡܸܚܙܵܐ ܬܲܗܪܵܐ", "ܟܲܕܼ ܚܵܙܹ̇ܝܢ ܗ̄ܘ̣ܵܘ ܚܕܲܬܵܐ ܕܲܗܘ̤ܵܬܼ ܕܠܵܐ ܒܲܥܝܵܕܼܵܐ ܀", ":ܬܲܘܝܼܪܝܼܢ ܗ̄ܘ̣ܵܘ ܘܡܸܬܿܕܲܡܪܝܼܢ ܗ̄ܘ̣ܵܘ ܚܲܕܼ ܠܘܼܩܒܲܠ ܚܲܕܼ", "ܟܲܕܼ ܫܵܡ̇ܥܝܼܢ ܗ̄ܘ̣ܵܘ ܩܵܠܹ̈ܐ ܦܪ̈ܝܼܫܹܐ ܡ̣ܢ ܚܲܕܼ ܥܲܡܵܐ ܀", ":ܬܲܗܪܵܐ ܪܲܒܵܐ ܚܙ̣ܵܘ ܡ̇ܝܘܿܬܹ̈ܐ ܒܡܵܝܘܿܬܼܘܼܬܼܵܐ", "ܟܲܕܼ ܡܲܪܕܹܿܐ ܗ̄ܘ̣ܵܐ ܟܝܵܢܵܐ ܨܲܗܝܵܐ ܬܲܦܹ̈ܐ ܕܡܲܝܵܐ ܀", ":ܬܲܡܵܢ ܩܲܒܸܿܠܘ ܥܲܡܡܹ̈ܐ ܦܠܝܼܓܼ̈ܐ ܚܕܼܵܐ ܐܵܘܝܘܼܬܼܵܐ", "ܕܫܲܢ ܐܸܢܘܿܢ ܫܸܡܥܵܐ ܚܲܕܼܬܼܵܐ ܕܥܸܢܝܵܢ ܩܵܠܹ̈ܐ ܀", ":ܩܥ̣ܵܘ ܣܘܼܪ̈ܝܵܢܹܐ ܠܘܵܬܼ ܝܵܘܢܵܝܹ̈ܐ ܐܲܝܟ ܡܸܠܲܢܗܘܿܢ", "ܘܢܵܚܲܬ̤ ܚܸܡܬܼܵܐ ܘܲܒܼܛܸܠ ܪܘܼܓܼܙܵܐ ܘܐܲܡܠܸܟ ܫܲܝܢܵܐ ܀", ":ܠܥܸܙܘ ܟܘܼܫܵܝܑܹ̈ ܥܲܡ ܪ̈ܗ̄ܘܿܡ̇ܝܹܐ ܚܕܼܵܐ ܒܲܪ̄ܬܼ ܩܵܠܵܐ", "ܘܲܙܡܲܪܘ ܫܘܼܒܼܚܵܐ ܒܚܲܕܼ ܠܸܫܵܢܵܐ ܠܚܲܕܼ ܒܵܪܘܿܝܵܐ ܀", ":ܪܡܲܙ̣ܘ ܡ̇ܕܼܵܝܹ̈ܐ ܠܐܵܠܵܢܵܝܹ̈ܐ ܕܡ̇ܢܲܐ ܗ̄ܝܼ ܗܵܕܹܐ", "ܘܬܲܪܓܸܿܡ ܦܘܼܡ̇ܐ ܘܐܲܢܝܼܚ ܐܸܢܘܿܢ ܡ̣ܢ ܫܘܼܐܵܠܵܐ ܀", ":ܫܲܐܸܠܘ ܥܘܼܪ̈ܠܹܐ ܠܥܲܡܵܐ ܓܙܝܼܪܵܐ ܐܲܝܟ ܒܲܝܬܵܝܹ̈ܐ", "ܕܐܸܢܗܘ̤ ܕܲܗܘ̤ܵܬܼ ܗܵܕܹܐ ܡܸܡܬܼܘܿܡ ܒܹܝܬܼ ܫܲܒܼܛܲܝ̈ܟܿܘܿܢ ܀", ":ܥܲܡܵܐ ܠܥܲܡܡܹ̈ܐ ܡܸܫܬܿܥܸܐ ܗ̄ܘ̣ܵܐ ܕܠܵܐ ܚܲܙܝܵܐ ܠܝܼ", "ܘܠܵܐ ܐܸܣܬܲܥܪܲܬ̤ ܗܵܕܹܐ ܒܥܲܡܲܢ ܥܕܲܡ̇ܐ ܠܗܵܫܵܐ ܀", ":ܒܚܲܕܼ ܠܸܫܵܢܵܐ ܩܲܒܸܿܠ ܐܲܒܼܪܵܡ ܘܐܲܫܠܸܡ ܠܲܒܼܢܵܘ̈ܗܝ", "ܘܒܹܗ ܐܸܬܼܪܲܟܲܒܼ ܐܵܦ ܦܸܠ̈ܐܵܬܼܵܐ ܕܲܢܒܼܝܼܘܼܬܼܵܐ ܀", ":ܪܸܡܙܵܐ ܟܲܣܝܵܐ ܫܪ̣ܵܐ ܫܘܼܐܵܠܹ̈ܐ ܕܲܬܼܪܹܝܢ ܓܲܒܿܝܼ̈ܢ", "ܘܐܲܠܸܦ ܐܸܢܘܿܢ ܕܦܸܡܵܐ ܗ̄ܝܼ ܗܵܕܹܐ ܕܗܵܝ̇ ܕܐܸܣܬܲܥܪܲܬ̤ ܀", ":ܗܵܘ̇ ܦܘܼܩܕܵܢܵܐ ܕܝܲܗ̣̄ܒܼ ܠܸܫܵܢܹ̈ܐ ܘܦܲܠܸܓܼ ܥܲܡܡܹ̈ܐ", "ܗܘ̤ܝܘܼ ܕܲܠܥܸܙ ܒܚܲܕܼ ܠܸܫܵܢܵܐ ܥܲܡ ܣܲܓܿܝܼ̈ܠܹܐ ܀", ":ܣܵܦܪܵܐ ܕܐܲܠܸܦ ܣܸܦܪܵܐ ܚܲܕܼܬܼܵܐ ܠܗܵܝ̇ ܫܲܒܼܪܘܼܬܼܵܐ", "ܗܘ̤ܝܘܼ ܕܡܲܢܲܥ ܠܲܓܼܡܝܼܪܘܼܬܼܵܐ ܒܗܵܕܹܐ ܕܲܗܘ̤ܵܬܼ ܀", ":ܩܲܢܝܵܐ ܕܲܪܫܲܡ ܡܸܠܹ̈ܐ ܒܠܸܒܵܐ ܕܗܵܝ̇ ܥܲܛܠܘܼܬܼܵܐ", "ܗܘ̤ܝܘܼ ܕܐܲܣܓܿܝܼ ܠܠܸܒܵܐ ܬܲܗܢܵܐ ܘܬܲܪܓܸܿܡ ܫܲܦܝܼܪ ܀", ":ܩܠܝܼܕܼܵܐ ܕܲܦܬܲܚ ܬܲܪ̈ܥܲܝ ܢܲܦܫܵܐ ܡܲܠܝܲܬܼ ܚܘܼܬܼܪܵܐ", "ܒܹܗܘ̣ ܦܸܬܼܚܲܬ̤ ܡܲܟܿܝܼܟܼܘܼܬܼܵܐ ܓܲܙܵܐ ܕܪܘܼܚܵܐ ܀", ":ܬܲܡ̇ܢ ܚܘܼܬܼܪܵܐ ܚ̣ܛܲܦ ܪܸܥܝܵܢܵܐ ܠܡܸܣܥܵܐ ܠܪܘܡ̇ܐ", "ܘܣܲܚܦܹܗ ܩܵܠܵܐ ܘܲܫܕܼܵܝܗܝ ܒܐܲܪܥܵܬܐ ܕܠܵܐ ܬܘܼܒܼ ܢܲܡܪܲܚ ܀", ":ܠܗܲܠ ܬܲܟܼܬܿܘܼܫܵܐ ܣܕܲܪܘ ܡܲܪ̈ܲܚܹܐ ܠܘܼܩܒܲܠ ܟܲܣܝܵܐ", "ܘܗܵܪܟܵܐ ܟܲܣܝܵܐ ܢܚܸܬܼ ܨܸܒܼܝܵܢܹܗ ܠܘܵܬܼ ܡܲܟܿܝܼܪܹ̈ܐ ܀", ":ܩܸܢܛܵܐ ܕܡܲܝ̈ܵܐ ܕܐܲܫܝܼܓܼ ܠܐܲܪܥܵܐ ܣܲܪܸܕܼ ܐܸܢܘܿܢ", "ܘܫܲܪܝܼܘ ܒܵܢܹ̇ܝܢ ܒܸܢܝܵܢ ܥܵܘ̣ܠܵܐ ܕܢܸܬܲܦܨܘܿܢ ܒܹܗ ܀", ":ܫܘܸܐ ܗ̄ܘ̣ܵܐ ܠܸܒܵܐ ܕܲܚܬܼܝܼܘܼܬܼܵܐ ܒܒܸܝܵܢ ܥܵܘ̣ܠܵܐ", "ܘܣܲܕܼܩܵܗ̇ ܩܵܠܵܐ ܠܗܵܝ̇ ܫܲܘܝܘܼܬܼܵܐ ܘܒܲܕܲܪ ܘܲܫܕܼܵܗ̇ ܀", ":ܪܸܡܙܵܐ ܗܘ̤ܵܐ ܠܗܘܿܢ ܒܲܕܼܡܘܼܬܼ ܪܲܡܫܵܐ ܘܐܲܢܝܼܚ ܐܸܢܘܿܢ", "ܕܠܵܐ ܢܸܫܬܲܚܩܘܼܢ ܒܐܲܝܕܼܵܐ ܕܥܲܣܩܵܐ ܡ̣ܢ ܚܲܝܲܝ̈ܗܘܿܢ ܀", ":ܗܸܢܘ̣ܿܢ ܪܲܓܼܘܼ ܗ̄ܘ̣ܵܘ ܡܲܪܵܚܵܐܝܼܬܼ ܠܡܸܣܥܵܐ ܠܪܵܘܡ̇ܐ", "ܘܗܘ̤ ܝܵ̇ܕܲܥ ܟܠ ܐܸܣܲܪ̣ ܐܸܢܘܿܢ ܒܐܲܪ̈ܥܵܢܵܝܵܬܼܵܐ ܀", ":ܝܲܗ̣̄ܒܼ ܠܸܫܵܢܹ̈ܐ ܒܐܸܣܟܹܿܝܡ ܚܸܡܬܼܵܐ ܠܵܘ ܟܲܕܼ ܚܲܡܝܼܬܼ", "ܐܸܠܵܐ ܕܢܲܪܡܸܐ ܦܓܼܘܼܕܹ̈ܐ ܕܩܸܢܛܵܐ ܒܦܘܼܡ ܡܲܪ̈ܲܚܹܐ ܀", ":ܠܝܘܼܬܼܪܵܢ ܥܲܒܼܕܵܗ̇ ܠܗܵܝ̇ ܡܲܪܕܿܘܼܬܼܵܐ ܕܒܲܕܲܪ ܐܸܢܘܿܢ", "ܘܨܵܪ ܒܵܗ̇ ܐ̄ܪ̈ܵܙܹܐ ܕܗܵܕܹܐ ܕܲܗܘ̤ܵܬܼ ܒܫܘܼܠܵܡ ܙܲܒܼܢܹ̈ܐ ܀", ":ܒܟܼܠܗܹܝܢ ܕܲܣܥ̣ܲܪ ܗܘ̤ ܢܸܬܼܒܲܪܵܟ ܡ̣ܢ ܟܠ ܦܘܼܡܝܼ̈ܢ", "ܕܲܩܕܼܵܡ ܙܲܒܼܢܹ̈ܐ ܡܩܲܕܹܿܡ ܝܵ̇ܕܲܥ ܘܐܲܟܸܿܢ ܣܵܥܲ݁ܪ ܀", ":ܝܵ̇ܕܲܥ ܗ̄ܘ̣ܵܐ ܓܹܝܪ ܕܲܒܼܚܲܕܼ ܕܸܒܼܚܵܐ ܡܚܲܣܸܐ ܠܟܼܠܵܐ", "ܘܩܲܕܹܿܡ ܨܵܪܹܗ ܠܚܘܼܣܵܝ ܚܵܘ̈ܒܹܿܐ ܒܕܸܒܼܚܵܐ ܕܐܸܡܪܵܐ ܀", ":ܡܦܵܣ ܒܗܵܕܹܐ ܕܝܵܗܹ̇ܒܼ ܪܘܼܚܵܐ ܒܝܲܕܼ ܠܸܫܵܢܹ̈ܐ", "ܘܨܵܪ ܬܲܚܝܼܬܼܵܗ̇ ܒܗܵܝ̇ ܕܐܸܣܬܲܥܪܲܬ̤ ܨܹܝܕܼ ܩܲܕܼܡ̇ܝܹ̈ܐ ܀", ":ܚܹܝܠ ܐܝܼܬܼܘܼܬܹܗ ܓܠ̣ܵܐ ܠܲܥܒܼܵܕܵܘ̈ܗܝ ܘܚܲܟܸܿܡ ܐܸܢܘܿܢ", "ܕܕܼܝܼܠܹܗ ܐܸܢܘܿܢ ܩܲܕ̈ܡ̇ܝܵܬܼܵܐ ܘܲܐ̄ܚܪ̈ܵܝܵܬܼܵܐ ܀", ":ܦܲܠܸܓܼ ܥܘܼܬܼܪܵܐ ܘܝܲܗ̣̄ܒܼ ܠܸܫܵܢܹ̈ܐ ܒܐܵܬܼܵܐ ܕܢܘܼܪܵܐ", "ܘܐܲܠܸܦ ܐܸܢܘܿܢ ܕܗܘ̤ܝܘܼ ܕܦܲܠܸܓܼ ܗܵܪܟܵܐ ܘܬܲܡ̇ܢ ܀", ":ܬܲܡ̇ܢ ܦܲܠܸܓܼ ܘܐܲܥܢܝܼ ܐܸܢܘܿܢ ܒܐܲܪ̈ܥܵܢܵܝܵܬܼܵܐ", "ܘܗܵܪܟܵܐ ܦܲܠܸܓܼ ܘܕܲܪܸܫ ܐܸܢܘܿܢ ܒܪ̈ܘܼܚܵܢܝܵܬܼܵܐ ܀", ":ܬܲܡ̇ܢ ܟܲܣܝܼ ܕܡܸܛܠ ܡ̇ܢܵܐ ܦܲܠܸܓܼ ܐܸܢܘܿܢ", "ܘܗܵܪܟܵܐ ܒܲܕܸܿܩ ܘܲܓܼܠ̣ܵܐ ܚܲܝܠܵܐ ܕܗܵܝ̇ ܘܲܕܼܗܵܕܹܐ ܀", ":ܠܗܲܠ ܐܲܝܟ ܫܲܒܼܪܹ̈ܐ ܐܲܪܝܼܡ ܫܲܒܼܛܵܐ ܘܕܲܚܸܠ ܐܸܢܘܿܢ", "ܘܗܵܪܟܵܐ ܦܲܬ̣ܚܹܗ ܠܲܬܼܪܲܥ ܪ̈ܲܚܡܵܘܗܝ ܠܲܓܼܡܝܼܪܘܼܬܼܵܐ ܀", ":ܟܲܕܼ ܛܵܒܼ ܗܘ̤ܝܘܼ ܕܬܲܪܠܵܐ ܬܲܡ̇ܢ ܘܚܲܟܸܿܡ ܗܵܪܟܵܐ", "ܫܲܚܠܸܦ ܐܸܢܹܝܢ ܒܝܲܕܼ ܠܘܼܚܵܡܵܐ ܘܲܒܼܚܵܣܵܢܵܐ ܀", ":ܕܲܚܸܠ ܬܲܡ̇ܢ ܘܠܲܒܸܿܒܼ ܗܵܪܟܵܐ ܐܲܝܟ ܝܵܕܘܿܥܹ̈ܐ", "ܘܡܲܕܹܿܟ ܐܸܢܹܝܢ ܐܲܝܟ ܣܲܡܡܵܢܹ̈ܐ ܠܫܸܩܝܵܐ ܕܢܲܦܫܵܐ ܀", ":ܬܲܡ̇ܢ ܣܲܬܼܪ ܚܹܝܠ ܟܲܣ̈ܝܵܬܼܵܐ ܕܠܵܐ ܢܸܬܿܬܿܫܝܼ̈ܛܵܢ", "ܘܗܵܪܟܵܐ ܒܲܕܸܿܩ ܘܲܓܼܠ̣ܵܐ ܥܘܼܬܼܪܵܐ ܕܫܘܼܒܼܚܹܗ ܪܲܒܵܐ ܀", ":ܚܵܘܝܼ ܫܘܼܒܼܚܹܗ ܒܲܡܩܲܒܿܠܵܢܹ̈ܐ ܕܟܼܵܪܘܿܙܘܼܬܹܗ", "ܕܪܲܡܪܸܡ ܐܸܢܘܿܢ ܠܥܹܝܢ ܚܲܙܵܝܹ̈ܐ ܠܒܲܪ ܡ̣ܢ ܛܲܟܼܣܵܐ ܀", ":ܓܠ̣ܵܐ ܟܲܣ̈ܝܵܬܹܗ ܒܪܘܼܟܵܒܼ ܦܲܓܼܪܵܐ ܡܸܬܼܚܲܙܝܵܢܵܐ", "ܘܐܲܫܡܲܥ ܩܵܠܵܐ ܕܪܲܒܿܘܼܬܼ ܚܲܝܠܹܗ ܒܠܸܫܵܢ ܒܸܣܪܵܐ ܀", ":ܦܘܼܡܹ̈ܐ ܗܘ̤ܵܘ ܠܹܗ ܙܵܘܥܹ̈ܐ ܘܪܸ̈ܓܼܫܹܐ ܚܠܵܦ ܟܲܣܝܘܼܬܹܗ", "ܘܫܲܡܠܝܼ ܘܲܓܼܡ݂ܲܪ ܣܵܥܘܿܪܘܼܬܹܗ ܒܢܲܦܫܵܐ ܘܦܲܓܼܪܵܐ ܀", ":ܠܵܐ ܚܲܣܝܼܪܵܐ ܒܝܲܕܼ ܚܲܣܝܼܪܹ̈ܐ ܨܒܼܵܐ ܕܲܢܡܲܠܸܐ", "ܚܲܣܝܼܪܘܼܬܼܵܐ ܕܦܲܓܼܪ̈ܵܢܵܝܹܐ ܘܪ̈ܘܼܚܵܢܵܝܹܐ ܀", "ܐܘܿ ܚܲܣܝܼܪܹ̈ܐ ܕܦܲܠܸܓܼܘ ܥܘܼܬܼܪܵܐ ܕܠܵܐ ܚܲܣܝܼܪܵܐ:", "ܘܡܸܬܼܚܲܙܝܵܢܹ̈ܐ ܕܐܲܟܼܪܸܙܘ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ ܀", ":ܐܘܿ ܒܢܲܝ̈ ܐܲܪܥܵܐ ܝ̄ܠܝܼܕܲܝ̈ ܒܐܲܪܥܵܐ ܘܥܵܡ̇ܪ̈ܲܝ ܒܐܲܪܥܵܐ", "ܕܲܕܼܪܲܫܘ ܐܘܼܪܚܵܐ ܠܡܲܠܟܿܘܼܬܼ ܪܵܘܡ̇ܐ ܒܝܲܕܼ ܡܸܠܲܝ̈ܗܘܿܢ ܀", ":ܐܘܿ ܠܲܟܼܝܵܢܵܐ ܕܟܼܠܝܘܿܡ ܗܵܦܹ̇ܿܟ ܠܲܟܼܝܵܢ ܡܸܕܼܪܹܗ", "ܕܲܗܘ̤ܵܐ ܒܚܘܼܒܵܐ ܥܘܼܡܪܵܐ ܠܪܘܼܚܵܐ ܕܠܵܐ ܡܸܫܬܲܚܠܲܦ ܀", ":ܒܗܲܝܟܲܠ ܡܸܕܼܪܵܐ ܨܒܼܵܐ ܒܵܪܘܿܝܵܐ ܕܢܸܥܡܲܪ ܚܘܼܒܹܿܗ", "ܘܲܒܼܚܵܫܘܿܫܵܐ ܚܵܘܝܼ ܥܘܼܬܼܪܵܐ ܕܪܲܒܿܘܼܬܼ ܚܲܝܠܹܗ ܀", ":ܒܡܸܬܼܚܲܙܝܵܢܵܐ ܓܠ̣ܵܐ ܟܲܣܝܘܼܬܹܗ ܟܣܸܐ ܡ̣ܢ ܟܠܵܐ", "ܘܲܒܼܡܸܣܟܹܿܢܹ̈ܐ ܦܲܠܸܓܼ ܥܘܼܬܼܪܵܐ ܕܒܲܣܝܼܡܘܼܬܹܗ ܀", ":ܒܦܘܼܡ ܚܲܠܵܫܹ̈ܐ ܡܲܠܸܓܼ ܐ̄ܪ̈ܵܙܹܐ ܕܲܣܬܼܝܼܪ̈ܵܬܹܗ", "ܕܐܝܼܬܼ ܠܹܗ ܝܲܠܕܵܐ ܕܕܸܵܡܹ̇ܐ ܟܠܹܗ ܠܐܲܒܼܵܐ ܕܝܲܠܕܹܿܗ ܀", ":ܒܠܸܫܵܢ ܒܸܣܪܵܐ ܩܥ̣ܵܐ ܥܲܠ ܪܘܼܚܵܐ ܕܡܸܢܹܗ ܐܝܼܬܼܵܘܗܝ", "ܘܐܲܝܟ ܕܲܫܘܸܐ ܠܹܗ ܒܪܵܐ ܒܲܟܼܝܵܢܵܐ ܫܘܸܐ ܐܵܦ ܪܘܼܚܵܐ ܀", ":ܒܟܸܢܵܪ ܡܸܠܹ̈ܐ ܪ̈ܲܓܿܘܼܙܬܼܵܢܹܐ ܫܡ݂ܲܥܘ ܫܲܘܝܘܼܬܼܵܐ", "ܕܐܝܼܬܼ ܠܲܩܢܘܿܡܹܗ ܕܲܒܼܪܵܐ ܘܪܘܼܚܵܐ ܥܲܡ ܐܝܼܬܼܘܼܬܹܗ ܀", ":ܟܣܹܝܢ ܗ̄ܘ̣ܵܘ ܥܲܡܹܗ ܟܲܓܼ ܐܝܼܬܲܝܗܘܿܢ ܕܠܵܐ ܫܘܼܪܵܝܵܐ", "ܘܒܲܕܸܿܩ ܐܸܢܘܿܢ ܒܲܨܠܸܡ ܐ̄ܢܵܫܵܐ ܕܢܵܘܪܸܒܼ ܨܲܠܡܹܗ ܀", ":ܒܨܲܠܡܵܐ ܓܲܠܝܵܐ ܓܠ̣ܵܐ ܒܘܼܕܵܩܵܐ ܕܲܒܼܪܵܐ ܘܪܘܼܚܵܐ", "ܘܚܵܘܝܼ ܐܸܢܘܿܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", ":ܒܦܘܼܡ̇ܐ ܕܒܸܣܪܵܐ ܟܕܲܢ ܪ̈ܘܼܚܵܢܹܐ ܘܦܲܓܼܪ̈ܵܢܵܝܹܐ", "ܒܝܲܕܼ ܦܘܼܠܚܵܢܵܐ ܕܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܀", ":ܦܘܿܩܘ ܠܲܡ ܬܲܠܡܸܕܼܘ ܠܟܼܠܗܘܿܢ ܥܲܡܡܹ̈ܐ ܘܐܲܥܡܸܕܼܘ ܐܵܢܘܿܢ", "ܒܲܫܡܵܐ ܕܐܲܒܼܵܐ ܘܕܲܒܼܪܵܐ ܕܡܸܢܹܗ ܘܲܕܼܪܘܼܚ ܩܘܼܕܼܫܵܐ ܀", ":ܘܐܸܢ ܐܲܪ̈ܥܵܢܹܐ ܥܡ݂ܲܕܼܘ ܘܐܸܬܼܩܲܕܲܫܘ ܒܫܸܡ ܐܝܼܬܼܘܼܬܼܵܐ", "ܠܲܫܡܲܝܵܢܹ̈ܐ ܠܡܵܢ ܟܲܝ ܐܵܘܬܲܪ ܗܵܢ ܫܘܼܡ̇ܗܵܐ ܀", ":ܠܦܵܘܠܘܿܣ ܢܸܩܪܸܐ ܕܢܹܐܠܲܦ ܡܸܢܹܗ ܐܲܝܟ ܓܹܐܙܲܒܼܪܵܐ", "ܕܲܦܬ݂ܲܚ ܒܐܝܼܕܹܗ ܩܠܝܼܕܼܵܐ ܕܪܸܡܙܵܐ ܓܲܙܵܐ ܕܪܘܼܚܵܐ ܀", ":ܒܝܲܕܼ ܠܲܡ ܥܹܕܲܬܵܐ ܓܠ̣ܵܐ ܚܸܟܼ̈ܡܵܬܹܗ ܐܲܠܵܗ ܟܠܵܐ", "ܠܚܲܝ̈ܠܵܘܵܬܼܵܐ ܡܸܬܼܝܲܕܼܥܵܢܹ̈ܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ ܀", ":ܘܐܸܢ ܪ̈ܘܼܚܵܢܹܐ ܒܥܹܕܿܬܵܐ ܝ̄ܠܸܦܘ ܗ̄ܘ̣ܵܘ ܚܹܝܠ ܟܲܣܝܘܼܬܼܵܐ", "ܡܲܢ ܠܵܐ ܢܵܘܕܸܿܐ ܚܕܼܵܐ ܐܝܼܬܼܘܼܬܼܵܐ ܐܲܝܟ ܦܘܼܡ ܥܹܕܿܬܵܐ ܀", ":ܐܸܢ ܫܘܼܠܛܵܢܹ̈ܐ ܕܲܡܫܲܝܵܢܹ̈ܐ ܒܵܗ̇ ܐܸܬܼܚܲܟܲܡܘ", "ܡܲܢ ܠܵܐ ܢܹܐܠܲܦ ܡ̣ܢ ܚܸܟܼ̈ܡܵܬܼܵܐ ܕܝܸܠܦܲܬ̤ ܘܲܓܼܠܵܬ̤ ܀", ":ܥܹܕܲܬܵܐ ܝܸܠܠܲܬ̤ ܡ̣ܢ ܡ̇ܟܼܘܿܪܵܗ̇ ܪܲܒܵܐ ܕܪ̈ܲܒܹܿܐ", "ܘܟܸܬܼܒܲܬ̤ ܣܸܦܪܵܐ ܕܢܸܬܼܗܲܓܿܘܿܢ ܒܹܗ ܝܲܠ̈ܕܹܿܐ ܕܡܸܢܵܗ̇ ܀", ":ܫܠܝܼܚܹ̈ܐ ܩܲܒܸܿܠܘ ܚܲܝܠܵܐ ܕܪܘܼܚܵܐ ܘܲܥܬ݂ܲܪܘ ܘܝܼܪܸܒܼܘ", "ܘܦܲܪܢܸܣܘ ܡܸܢܹܗ ܡܸܣܟܹܿܢܘܼܬܼܵܐ ܕܓܸܢܣܵܐ ܕܐ̄ܢܵܫܵܐ ܀", "ܡܲܓܵܢ ܢܲܣܒ̣ܿܘܼܗ̇ ܠܗܵܝ̇ ܡ̇ܘܗܲܒܼܬܼܵܐ ܡܲܠܝܲܬܼ ܛܘܼܒܹ̈ܐ:", "ܘܡܲܓܵܢ ܦܲܪܣܘܼܗ̄ ܩܕܼܵܡ ܢܵܣܘܿܒܹ̈ܐ ܐܲܝܟ ܕܐܸܬܼܦܲܩܲܕܼܘ ܀", ":ܢܦܲܩ̣ܘ ܟܵܪ̈ܘܿܙܹܐ ܒܵܬܲܪ ܥܵܠܡܵܐ ܒܲܥܪܝܼܪܵܝܵܐ", "ܘܟܲܒܸܿܫܘ ܟܲܕܼܢܘܼܗܝ ܒܢܝܼܪܵܐ ܢܝܼܚܵܐ ܕܫܸܡ ܒܵܪܘܿܝܵܐ ܀", ":ܒܚܘܼܒܵܐ ܫܲܡ̣ܥܘܼܗ̇ ܠܗܵܝ̇ ܒܲܪ̄ܬܼ ܩܵܠܵܐ ܕܬܲܠܡܸܕܼܘ ܘܐܲܥܡܸܕܼܘ", "ܘܓܲܡܪܘܼܗ̇ ܒܡܸܠܹ̈ܐ ܘܲܒܼܣܘܼܥܪ̈ܵܢܹܐ ܕܠܵܐ ܬܘܼܗܵܝܵܐ ܀", ":ܐܲܟܼܪܸܙܘ ܘܐܲܦܸܘ ܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ", "ܚܕܼܵܐ ܫܲܘܝܘܼܬܼܵܐ ܕܠܵܐ ܡܸܣܬܬܲܕܼܩܵܐ ܒܝܲܕܼ ܦܘܼܠܵܓܼܵܐ ܀", ":ܦܵܠܚܹ̈ܐ ܚܝܼܨܹ̈ܐ ܪܟܸܒܼܘ ܥܲܠ ܪ̈ܲܟܼܫܵܐ ܥܲܡܡܹ̈ܐ ܡܪ̈ܝܼܕܹܐ", "ܘܲܟܼܕܲܢܘ ܐܸܢܘܿܢ ܬܚܹܝܬܼ ܡܲܪܟܲܒܼܬܼܵܐ ܕܲܡܠܸܟ ܡܲܠ̈ܟܹܿܐ ܀", ":ܒܙܲܝܢܵܐ ܕܪܘܼܚܵܐ ܚܣܲܢ̣ܘ ܟܠ ܚܲܝ̈ܠܝܼܢ ܕܫܸܡ ܐܲܠܵܗܹ̈ܐ", "ܘܐܲܠܸܦܘ ܐ̄ܢܵܫܵܐ ܕܢܸܩܪܘܿܢ ܒܲܫܡܵܐ ܕܚܲܕܼ ܐܲܠܵܗܵܐ ܀", ":ܥܩ݂ܲܪܘ ܚܲܢܦܘܼܬܼܵܐ ܘܝܗ̄ܘܼܕܼܝܘܼܬܼܵܐ ܕܠܵܐ ܝܲܗ̣̄ܒܼܘ ܦܹܐܪܹ̈ܐ", "ܘܲܢܨܲܒܼܘ ܩܘܼܫܬܵܐ ܦܹܐܪܵܐ ܕܗܲܢܝܼ ܠܡܵܪܹܐ ܟܲܪܡܵܐ ܀", ":ܐܵܘܩܸܕܼܘ ܝܲܥܪܵܐ ܕܐܵܘܥܝܼ ܒܝܼܫܵܐ ܒܚܲܩܵܠܵܐ ܕܐ̄ܢܵܫܵܐ", "ܘܐܲܡܪܝܼܘ ܙܲܪܥܵܐ ܕܡܸܠܲܬܼ ܚܲܝܹ̈ܐ ܒܓܼܵܘ ܢܲܦܫܵܬܼ̈ܐ ܀", ":ܥܩ݂ܲܪܘ ܢܵܡܘܿܣܵܐ ܕܲܦܬܲܟܼܪܘܼܬܼܵܐ ܕܲܒܼܢܵܬ̤ ܛܘܼܥܝܲܝ", "ܘܣܵܡ̣ܘ ܫܲܬܼܐܸܣܹ̈ܐ ܕܒܸܢܝܵܢ ܩܘܼܫܬܵܐ ܕܚܲܕܼ ܝܵܪܘܿܝܵܐ ܀", ":ܪܕܲܦܘ ܥܲܪܦܸܠܵܐ ܕܦܪܝܼܣܵܐ ܗ̣̄ܘܵܬܼ ܥܲܠ ܐ̄ܢܵܫܘܼܬܼܵܐ", "ܘܲܪܕܼܵܐ ܥܵܡܠܵܐ ܠܘܼܩܒܲܠ ܨܸܡܚܵܐ ܕܙܲܕܿܝܼܩܘܼܬܼܵܐ ܀", ":ܬܪܸܥܣܲܪ ܕܸܠܩܹ̈ܐ ܢܗܲܪܘ ܒܲܒܼܪܝܼܬܼܵܐ ܕܚܸܫܘܿܟܼܵܐ ܗ̣̄ܘܵܬܼ", "ܘܫܹܠܚܲܬ̤ ܐܸܒܼܠܵܗ̇ ܘܠܸܒܼܫܲܬ̤ ܢܲܚܬܵܐ ܕܗܲܝܡܵܢܘܼܬܵܪܐ ܀", ":ܒܛܲܟܼܣܵܐ ܕܝܲܪ̈ܚܹܐ ܫܲܡܸܫܘ ܠܐܲܪܥܵܐ ܒܟܼܠ ܫܘܼܚܠܵܦܝܼ̈ܢ", "ܘܡܲܕܸܿܟܼܘ ܐܘܼ ܟܼܠܵܐ ܪܘܼܚܵܢܵܝܵ ܠܦܘܼܬܼ ܪܸ̈ܥܝܵܢܹܐ ܀", ":ܢܦܲܩ̣ܙ ܠܲܫܒܼܝܼܠܹ݁̈ܐ ܘܒܹܝܬܼ ܐܲܘܼܪ̈ܚܵܬܼܵܐ ܐܲܝܟ ܕܐܸܬܼܦܲܩܲܕܼܘ", "ܘܟܲܢܸܫܘ ܘܲܡܠ̣ܵܘ ܒܹܝܬܼ ܡܸܫܬܿܘܼܬܼܵܐ ܛܵܒܹ̈ܐ ܘܒܼܝܼܫܹ̈ܐ ܀", ":ܒܝܲܡܵܐ ܘܝܲܒܼܫܵܐ ܪܕܼܵܘ ܥܲܡ ܐ̄ܢܵܫܵܐ ܕܢܲܚܘܿܢ ܐ̄ܢܵܫܵܐ", "ܘܒܸܐܕܼܢܲܝܝ̈ ܟܠܢܵܫ ܙܪܲܥܘ ܣܲܒܼܪ̈ܵܬܼܵܐ ܕܚܵܝܑܬܼ ܡܝܼ̈ܬܹܐ ܀", ":ܦܲܪܣܘܼܗ̇ ܡܨܝܼܕܲܬܵܐ ܕܟܼܵܪܘܿܙܘܼܬܼܵܐ ܠܐܲܪܒܲܥ ܦܸܢ̈ܝܵܢ", "ܘܟܲܢܫܲܬ̤ ܘܲܡܠܵܬ̤ ܨܲܝܕܵܐ ܕܐ̄ܢܵܫܵܐ ܕܗܲܢܝܼ ܘܲܪܚܝܼܡ ܀", ":ܒܲܕܼܡܘܼܬܼ ܢܸܒܼܥܹ̈ܐ ܐܲܫܩܝܼܘ ܠܐܲܪܥܵܐ ܡܲܠܝܲܬܼ ܚܲܝܹ̈ܐ", "ܘܐܲܦܪܝܼ ܚܲܝܹ̈ܐ ܓܘܼܒܵܐ ܡܝܼܬܼܵܐ ܕܝܲܒܿܝܼܫܘܼܬܼܵܗ̇ ܀", ":ܐܲܪܡܝܼܘ ܦܸܨܹ̈ܐ ܘܦܲܠܸܓܼܘ ܥܲܡܡܹ̈ܐ ܘܐܲܬܼܪ̈ܵܘܵܬܼܵܐ", "ܘܟܼܠܚܲܕܼ ܡܼܢܗܘܿܢ ܚ̣ܙܲܩ ܠܲܦܢܝܼܬܼܵܐ ܕܣܵܡܹܗ ܪܸܡܙܵܐ ܀", ":ܫܸܡܥܘܿܢ ܐܲܫܡܲܥ ܩܵܠܵܐ ܚܲܕܼܬܼܵܐ ܒܐܲܪܥܵܐ ܕܪܗ̄ܘܿܡܹܐ", "ܘܐܲܠܸܦ ܐܸܢܘܿܢ ܬܪܲܥ ܡ̇ܪܘܼܬܼܵܐ ܕܚܲܕܼ ܒܵܪܘܿܝܵܐ ܀", ":ܪܹܫ ܬܲܠܡܝܼܕܹ̈ܐ ܡܛܵܬܹܗ ܐܸܡ̇ܐ ܕܲܡܕܼܝܼ̈ܢܵܬܼܵܐ", "ܘܐܲܝܟ ܕܲܒܼܪܹܫܵܐ ܩ̣ܒܲܥ ܒܵܗ̇ ܥܲܝܢܹ̈ܐ ܕܗܲܝܡܵܢܘܼܬܼܵܐ ܀", ":ܐܲܝܟ ܫܝܼܦܘܿܪܵܐ ܩܥ̣ܵܐ ܒܲܪ ܪܲܥܡܵܐ ܠܐܵܦܸܣܵܝܹ̈ܐ", "ܘܟܲܢܸܫ ܐܸܢܘܿܢ ܠܡܸܡܫܲܥ ܬܲܗܪܵܐ ܕܟܼܵܪܘܿܙܘܼܬܹܗ ܀", ":ܦܲܫܩܹܗ ܠܲܫܡܹܗ ܒܝܲܕܼ ܣܘܼܥܪ݁ܵܢܹܐ ܕܲܚܦܝܼܛܘܼܬܹܗ", "ܕܐܲܪܓܸܿܫ ܒܹܗ ܟܠ ܟܲܕܼ ܩܵܥܹ̇ܐ ܗ̄ܘ̣ܵܐ ܕܬܼܵܘ ܣܲܒܼܘ ܚܲܝܹ̈ܐ ܀", ":ܒܪܲܥܡܵܐ ܕܩܵܠܹܗ ܡܸܬܼܪܲܓܸܿܐ ܗ̄ܘ̣ܵܐ ܠܸܒܵܐ ܕܐ̄ܢܵܫܵܐ", "ܘܡܸܬܼܪܲܟܲܟ ܗ̄ܘ̣ܵܐ ܠܡܸܬܲܠ ܦܹܐܪܹ̈ܐ ܣܲܒܼܪܵܐ ܘܚܘܼܒܵܐ ܀", ":ܡܲܬܿܝ ܦܲܠ̣ܚܵܗ̇ ܠܐܲܪܥܵܐ ܕܲܝܗܘܼܕܼ ܒܩܵܠ ܦܸܬܼܓܼܵܡܵܘ̈ܗܝ", "ܘܐܲܪܡܝܼ ܒܓܼܵܘܵܗ̇ ܙܲܪܥܵܐ ܕܚܲܝܹ̈ܐ ܘܦܸܪܥܲܬ̤ ܫܘܼܒܼܚܵܐ ܀", ":ܐܲܪܥܵܐ ܟܪܝܼܬܵܐ ܕܲܠܠܝܼܚܵܐ ܗ̄ܘ̣ܵܬܼ ܒܝܲܕܼ ܦܸܠ̈ܐܵܬܼܵܐ", "ܬܪܲܨ ܠܵܗ̇ ܫܸܩܝܵܐ ܕܦܘܼܫܵܩ ܐ̄ܪ̈ܵܙܹܐ ܘܲܩܢܵܬ̤ ܚܲܝܠܵܐ ܀", ":ܥܲܡܵܐ ܓܙܝܼܪܵܐ ܕܡܸܫܬܲܒܼܗܲܪ ܗ̄ܘ̣ܵܐ ܒܛܲܒܼܥܵܐ ܕܒܸܣܪܵܐ", "ܚܙ̣ܵܐ ܕܡܸܬܼܪܲܫܡܝܼܢ ܥܲܡܡܹܐ ܒܪܘܼܚܵܐ ܘܬܲܒܿܪܹܗ ܠܛܲܒܼܥܹܐ ܀", ":ܓܲܡܪܹܗ ܠܥܲܡܵܐ ܐܲܝܟ ܚܲܣܝܼܪܵܐ ܒܐܲܝܠܹܝܢ ܕܲܣܢܝܼܩ", "ܘܝܲܗ̣̄ܒܼ ܠܹܗ ܐܘܼܟܼܠܵܐ ܪܘܼܚܵܢܵܝܵܐ ܫܡܵܗܹ̈ܐ ܬܠܵܬܼܵܐ ܀", ":ܒܲܕܼܡܘܼܬܼ ܫܲܒܼܪܵܐ ܡܸܬܼܗܲܓܸܿܐ ܗ̄ܘ̣ܵܐ ܒܲܫܡܵܐ ܕܐܲܒܼܵܐ", "ܘܟܲܕܼ ܐܸܬܼܚܲܟܲܡ ܐܲܠܦܹܗ ܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ ܀", ":ܐܠܝܼܬܼܵܝܘܼܬܼܵܐ ܙܪܲܥ̣ܘ ܟܵܪ̈ܘܿܙܹܐ ܒܐܸܕܼܢܲܝ̈ ܟܠܢܵܫ", "ܘܐܵܘܥܝܼ ܒܐܲܪܥܵܐ ܚܕܼܵܐ ܬܵܘܕܲܝܼܬܼܵܐ ܕܫܸܡ ܒܵܪܘܿܝܵܐ ܀", ":ܠܡܲܪܩܘܿܣ ܢܲܓܼܕܹܿܗ ܩܵܠܵܐ ܕܲܩ̣ܪܵܝܗܝ ܠܘܵܬܼ ܪ̈ܗ̄ܘܿܡ̇ܝܹܐ", "ܘܬܲܪܓܸܿܡ ܬܲܡ̇ܢ ܚܹܝܠ ܣܘܼܥܪ݁ܵܢܹܐ ܕܟܼܵܪܘܿܙܘܼܬܼܵܐ ܀", ":ܐܲܡܫܲܥ ܛܸܒܵܐ ܕܡܲܠܟܵܐ ܚܲܕܼܬܼܵܐ ܒܐܸܕܼܢܲܝ̈ ܡܲܠܟܵܐ", "ܘܲܬܡܲܗ ܡܲܠܟܵܐ ܕܐܸܢ ܐܝܼܬܼ ܡܲܠܟܵܐ ܠܥܸܠ ܡ̣ܢ ܪܹܫܹܗ ܀", ":ܡܲܠܟܵܐ ܘܥܲܡܵܐ ܨܵܬܼܘ ܦܸܬܼܓܼܵܡܵܘ̈ܗܝ ܕܲܒܼܚܝܼܪܝܼܢ ܗ̄ܘ̣ܵܘ", "ܘܩܲܒܸܿܠܘ ܘܲܫܠܸܡ̣ܘ ܕܐܝܼܬܼ ܗ̄ܘ̣ ܡܲܠܟܵܐ ܕܡܲܡܠܸܟ ܥܲܠ ܟܠ ܀", ":ܠܘܼܩܵܐ ܐܲܫܦܲܥ ܫܸܩܝܵܐ ܕܡܸܠܵܘ̈ܗܝ ܒܐܲܪܥܵܐ ܕܡܸܨܪܹܝܢ", "ܘܒܲܕܼܡܘܼܬܼ ܓܝܼܚܘܿܢ ܦܪܲܣ ܥܲܠ ܟܠܢܵܫ ܣܒܲܪܬܼܵܐ ܕܚܲܝܹ̈ܐ ܀", ":ܠܥܸ݂ܙ ܣܘܼܪܝܵܝܵܐ ܥܲܡ ܡܸܨܪܲܝܵܐ ܕܢܘܼܟܼܪܵܝܝܼܢ ܠܹܗ", "ܘܲܟܼܢܲܫ̣ܘ ܨܹܐܕܼܵܘܗܝ ܕܲܡܫܲܥ̣ܘ ܠܸܥܙܹܗ ܕܲܠܗܘܿܢ ܕܵܡܹ̇ܐ ܀", ":ܕܲܡܝܼ ܒܩܵܠܹܗ ܐܲܝܟ ܦܵܪܲܚܬܼܵܐ ܠܘܵܬܼ ܒܲܪ̄ܿܬܼ ܓܸܢܣܵܗ̇", "ܘܲܚܒ݂ܲܫ ܐܸܢܘܿܢ ܠܓܼܵܘ ܡ̣ܢ ܢܸܫ̈ܒܹܿܐ ܕܟܼܵܪܘܿܙܘܼܬܹܗ ܀", ":ܒܕܼܝܼܠܗܘܿܢ ܡܲܠܸܠ ܘܐܲܫܡܲܥ ܐܸܢܘܿܢ ܩܵܠ ܦܘܼܪܩܵܢܵܐ", "ܘܐܲܥܝܼܪ ܐܸܢܘܿܢ ܐܲܝܟ ܕܡ̣ܢ ܫܸܢܵܬܼܵܐ ܠܦܘܼܠܚܵܢ ܚܲܝܹ̈ܐ ܀", ":ܒܗܵܕܹܐ ܬܸܢܘܲܝ ܐܲܥܬܲܪ ܐܸܢܘܿܢ ܒܚܹܝܠ ܠܵܫܵܢܹ̈ܐ", "ܕܟܼܠܢܵܫ ܢܸܣܲܒܼ ܣܲܒܼܪܵܐ ܛܵܒܼܵܐ ܒܡܸܠܲܬܼ ܦܘܼܘܹܗ ܀", ":ܒܝܲܕܼ ܡ̇ܘܗܲܒܼܬܼܵܐ ܕܲܒܼܠܸܫܵܢܹ̈ܐ ܐܲܠܸܦ ܐܸܢܘܿܢ", "ܠܡܸܪܕܵܐ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܠܟܼܠ ܐܲܪܪ̈ܵܘܵܢ ܀", ":ܒܡܲܡܠܠܵܐ ܚܲܕܼܬܼܵܐ ܣܵܡ̣ܘ ܫܲܬܸܐܣܹ̈ܐ ܕܒܸܢܝܵܢ ܩܘܼܫܬܵܐ", "ܘܫܲܟܼܠܸܠܘ ܘܲܒܼܢ̣ܵܘ ܡ̣ܢ ܟܠ ܥܲܡܡܝܼ̈ܢ ܚܕܼܵܐ ܬܵܘܕܿܝܼܬܼܵܐ ܀", ":ܦܵܘܠܘܿܣ ܓܼܒܼܝܵܐ ܒܥ̣ܵܐ ܒܵܗ̇ ܕܲܗܒܼܵܐ ܫܪܵܪܵܐ ܕܲܟܼܝܵܐ", "ܘܐܲܦܸܠ ܟܠܢܵܫ ܕܐܲܝܟܲܢ ܢܸܒܼܢܸܐ ܚܲܟܿܝܼܡܵܐܝܼܬܼ ܀", ":ܩܵܥܹ̇ܐ ܟܠܢܵܫ ܒܗܲܪ̈ܵܛܝܼܩܹܐ ܦܵܥܠܹ̈ܐ ܢܟܼܝܼܠܹ̈ܐ", "ܕܠܵܐ ܠܲܡ ܬܸܒܼܢܘܿܢ ܥܡܝܼܪܵܐ ܘܟܼܘܼ̈ܒܹܿܐ ܒܗܵܢ ܒܸܢܝܵܢܵܐ ܀", ":ܠܹܗ ܦܲܐܝܵܐ ܗ̣̄ܘܵܬܼ ܠܲܡܙܲܗܵܪܘ ܠܘܵܬܼ ܒܲܝܬܵܝܹ̈ܐ", "ܘܗܘ̤ ܝܵ̇ܕܲܥ ܗ̄ܘ̣ܵܐ ܠܡܸܒܼܚܲܪ ܝܲܥܪܵܐ ܕܒܸܢܝܵܢ ܥܵܘ̣ܠܵܐ ܀", ":ܐܲܝܟ ܪܲܒܿܚܲܝܠܵܐ ܒܪܹܫ ܡܲܫܪܝܼܬܼܵܐ ܡܠܲܒܸܿܒܼ ܟܠܫܵܥ", "ܕܠܵܐ ܐ̄ܢܵܫ ܢܸܫܠܲܚ ܙܲܝܢܵܐ ܕܪܘܼܚܵܐ ܕܠܵܐ ܢܸܬܼܚܲܝܲܒܼ ܀", ":ܡܲܠܸܦ ܦܘܼܪ̈ܣܹܐ ܕܐܲܝܟܲܢ ܢܲܩܪܸܒܼ ܪܘܼܚܵܢܵܐܝܼܬܼ", "ܘܲܡܚܵܘܸܐ ܠܲܢ ܕܲܒܼܥܸܠܕܲܪܲܢ ܪܘܼܚܵܢܵܝܵܐ ܗ̄ܘ̣ ܀", ":ܠܒܲܫܘ ܠܲܡ ܩܘܼܫܬܵܐ ܣܘܝܸܡܘ ܣܲܢܘܲܪܬܵܐ ܕܦܘܼܪܩܵܢ ܚܲܝܹ̈ܐ", "ܘܐܲܚܘܿܕܼܘ ܣܲܝܦܵܐ ܕܡܸܠܲܬܼ ܪܘܼܚܵܐ ܒܪܸ̈ܥܝܵܢܲܝܟܿܘܿܢ ܀", ":ܗܵܐ ܐܲܠܸܦ ܠܲܢ ܦܵܠܚܵܐ ܕܪܘܼܚܵܐ ܙܢܲܝ̈ ܬܲܡܼܬܿܘܼܫܵܐ", "ܬܵܘ ܢܸܬܿܛܲܝܲܒܼ ܠܡܸܠܒܲܫ ܙܲܝܢܵܐ ܒܛܲܟܼܣܵܐ ܕܝܼܠܹܗ ܀", ":ܗܵܐ ܕܪܲܫܘ ܐܘܼܪܚܵܐ ܕܟܼܵܪܘܿܙܘܼܬܼܵܐ ܥܲܒܼܕܲܝ̈ ܡܲܠܟܵܐ", "ܬܵܘ ܢܸܪܕܹܿܐ ܒܵܗ̇ ܠܘܲܥܕܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ ܀", ":ܗܵܐ ܢܦܲܩ̣ܘ ܦܲܠ̣ܚܘܼܗ̇ ܠܐܲܪܥܵܐ ܕܟܼܘܼ̈ܒܹܿܐ ܒܝܲܕܼ ܚܲܫܲܝ̈ܗܘܿܢ", "ܢܸܥܩܘܿܪ ܡܸܢܵܗ̇ ܝܼܥܪܵܐ ܕܐܵܘܥܝܼ ܡܸܨܥܲܬܼ ܚܸܛܹ̈ܐ ܀", ":ܗܵܐ ܦܬ݂ܲܚܘ ܬܲܪ̈ܥܹܐ ܕܐܲܚܝܼܕܝܼܢ ܗ̄ܘ̣ܵܘ ܒܐܲܦܲܝ̈ ܐ̇̄ܢܵܫܵܐ", "ܬܵܘ ܢܸܬܼܚܲܦܲܛ ܕܠܵܐ ܢܸܬܿܬܲܚܕܲܘܼܢ ܒܪܲܦܝܘܼܬܼ ܢܲܦܫܲܢ ܀", ":ܗܵܐ ܙܩܲܪܘ ܢܲܚܬܵܐ ܕܗܲܝܡܵܢܘܼܬܼܵܐ ܒܥܘܼܒܵܐ ܕܡܲܝ̈ܵܐ", "ܢܟܲܣܸܐ ܟܠܢܵܫ ܟܹܐܒܹ̈ܐ ܕܦܲܓܼܪܹܗ ܘܡܘܼܡܹ̈ܐ ܕܢܲܦܫܹܗ ܀", "ܗܵܐ ܚ̣ܫܲܠ ܙܲܝܢܵܐ ܠܲܩܪ̈ܲܒܼܬܼܵܢܹܐ ܕܙܲܕܿܝܼܩܘܼܬܼܵܐ ܀", "ܠܵܐ ܢܸܬܼܪܲܦܸܐ ܩܕܼܵܡ ܨܸܢ̈ܥܵܬܹܗ ܕܐܵܟܹ̇ܠܩܲܪܨܵܐ ܀", ":ܗܵܐ ܐܲܠܸܦܘ ܠܲܢ ܕܐܲܝܟܲܢ ܢܸܙܟܸܿܐ ܘܲܒܼܡܵܢ ܚܵܐܹ̇ܒܼ", "ܢܩܲܒܸܿܠ ܓܼܐܪ̈ܵܘܗܝ ܒܣܲܟܿܪܵܐ ܕܟܼܝܼܪܵܐ ܕܗܲܝܡܵܢܘܼܬܼܵܐ ܀", ":ܗܵܐ ܦܬ݂ܲܚܘ ܓܲܙܵܐ ܕܲܡܠܸܐ ܛܘܼܒܹ̈ܐ ܩܕܼܵܡ ܢܵܣܘܿܒܹ̈ܐ", "ܢܸܣܲܒܼ ܡܲܓܵܢ ܘܢܸܬܸܿܠ ܡܲܓܵܢ ܘܢܸܚܸܐ ܘܢܲܚܸܐ ܀", ":ܗܵܐ ܢܒܲܥ̣ ܫܸܩܝܵܐ ܪܘܼܚܵܢܝܵܐ ܠܐܲܪ̈ܥܵܢܵܝܹܐ", "ܢܲܫܩܸܐ ܠܢܲܦܫܲܢ ܘܠܲܟܼ̈ܢܵܘܵܬܲܢ ܡ̣ܢ ܚܲܠܝܘܼܬܹܗ ܀", "ܗܵܐ ܕܢܲܚ̣ ܫܸܡܫܵܐ ܕܙܲܕܿܝܼܩܘܼܬܼܵܐ ܒܓܼܵܘ ܚܸܫܘܿܟܹ̈ܐ:", "ܢܸܪܕܿܘܿܦ ܛܘܼܥܝܲܝ ܚܸܫܟܵܐ ܕܲܬܼܪܹܝܢ ܡ̣ܢ ܪܸܥܝܵܢܲܢ ܀", ":ܕܠܵܐ ܣܵܦ̇ܩܝܼܢܲܢ ܠܲܓܼܡܝܼܪܘܼܬܼܵܐ ܐܲܝܟ ܟܵܪ̈ܘܿܙܹܐ", "ܢܲܪܡܸܐ ܡܸܠܹ̈ܐ ܚܠܵܦ ܣܘܼܥܪ݁ܵܢܹܐ ܐܲܝܟ ܫܵܡܘܿܢܵܐ ܀", ":ܕܟܲܪܝܵܐ ܡܸܠܬܲܢ ܕܬܸܡܛܸܐ ܠܪܵܘܡ̇ܐ ܕܕܘܼܒܵܪ݁ܲܝܗܘܿܢ", "ܢܸܚܙܘܿܩ ܥܲܡܗܘܿܢ ܒܚܘܼܒܵܐ ܕܢܲܦܫܵܐ ܕܩܠܝܼܓܼ ܓܸܦܹܗ ܀", ":ܢܸܩܥܸܐ ܥܲܡܗܘܿܢ ܚܕܼܵܐ ܬܵܘܕܿܝܼܬܼܵܐ ܠܚܲܕܼ ܒܵܪܘܿܝܵܐ", "ܕܐܲܥܬܲܪ ܟܠܵܐ ܡ̣ܢ ܡ̇ܘܗܲܒܼܬܼܵܐ ܕܪܲܒܿܘܼܬܼ ܚܲܝܠܹܗ ܀"]}