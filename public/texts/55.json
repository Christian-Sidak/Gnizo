{"title": "On Palm Sunday", "subtitle": "The Homilies of Mar Narsai", "syriacTitle": "ܐܚܪܸܢܐ ܕܥܸܐܕܐ ܕܐܘܼܫܥܵܢܐ", "author": "Narsai", "text": ["ܐܚܪܸܢܐ ܕܥܸܐܕܐ ܕܐܘܼܫܥܵܢܐ.", "ܥܘܼܢܵܝܵܐ", "ܒܥܲܝܢܵܐ ܕܪܘܼܚܵܐ ܚܵܪܘ ܒܵܟ ܝܲܠܘܼ̈ܕܹܐ.", "ܟܲܕ ܥܹܐܠ ܗ̄ܘ̤̇ܝܬܿ ܘܝܲܒܸܒܼܘ ܬܸܫܒܿܘ̄܀", ":ܐܚ̈ܝ", ":ܬܲܗܪܐ ܗ̣̄ܝ ܪܲܒܿܐ ܡܕܲܒܿܪܵܢܘܼܬܹܗ ܕܐܲܠܵܗ ܟ̱ܠܵܐ", "ܘܲܠܦܵܪ̈ܘܫܹܐ ܡܥܝܼܪܵܐ ܟܠܫܵܥ ܠܘܵܬܼ ܬܸܫܒܿܘܿܚܬܿܐ܀", ":ܠܵܐ ܡܸܨܐ ܦܘܼܡܵܐ ܟܠ ܕܲܥܒܼܝܼܪܵܐ ܗ̄ܘ̣ ܠܡܸܐܡܲܪ ܫܘܼܒܼܚܹܗ", "ܕܐܲܝܠܸܝܢ ܛܘܼܒܹ̈ܐ ܐܲܕܪܸܟ ܓܸܢܣܲܢ ܒܝܲܕ ܛܲܝܒܿܘܼܬܹܗ܀", ":ܒܓܼܵܘ ܨܵܡܲܪܬܿܐ ܕܡܵܝܘܿܬܼܘܼܬܐ ܛܒܼܝܼܥ̣ ܗ̄ܘ̣ܵܐ ܓܸܢܣܲܢ", "ܘܲܡܫܲܥܒܲܕ ܗ̄ܘ̣ܵܐ ܠܡܵܘܬܐ ܛܪܘܼܢܐ ܐܲܝܟ ܕܲܠܡܵܠܟܿܐ܀", ":ܠܲܪ̈ܓܼܝܼܓܼܵܬܐ ܕܡܵܝܘܿܬܼܘܼܬܐ ܫܲܡܸܫ ܗ̄ܘ̣ܵܐ ܟܠ", "ܘܐܬܲܢܲܨܚ ܗ̄ܘ̣ܵܐ ܡܵܘܬܿܐ ܝܲܥܢܐ ܥܲܠ ܐ̄ܢܵܫܘܼܬܲܢ܀", ":ܠܵܐ ܫܸܦܪܬ̤ ܠܹܗ ܠܡܲܬܸܩܢ ܟܠ̱ܵܐ ܥܲܠ ܫܘܼܥܒܵܕܲܢ", "ܘܫܲܕ̣ܪ ܠܲܒܼܪܹܗ ܘܕܲܠܹܝܗ ܠܓܸܢܣܲܢ ܡ̣ܢ ܡܲܦܘܼܠܬܹܿܗ܀", ":ܥܩ݂ܲܪ ܡ̣ܢ ܚܲܩܐܐ ܕܥܲܦܪܵܢܘܬܲܢ ܟܠܗܘܿܢ ܚܲܫܹ̈ܐ", "ܘܐܸܫܬܵܘܕܝܼ ܠܲܢ ܣܚܡܲܬܼ ܒ̈ܢܲܝܐ ܡܲܠܝܼܬܲ ܛܘܼܒܹ̈ܐ܀", ":ܘܡ̣ܢ ܕܐܸܬܲܪܒܲܪ ܚܲܬܿܝܼܬܼܐܝܼܬܼ ܐܲܝܟ ܡܵܐ ܕܲܦܐܸܐ", "ܣܠܸܩ ܠܲܫܡܲܝܐ ܘܐܸܫܬܿܘܝܼ ܠܡܵܘܬܲܒܼܵܐ ܕܡ̣ܢ ܚܲܡܝܼܢܵܐ܀", ":ܘܐܲܝܟ ܕܲܫ̣ܦܲܪ ܠܹܗ ܚܲܪܪ ܠܓܸܢܣܲܢ ܡ̣ܢ ܥܲܒܼܕܘܼܬܼܵܐ", "ܒܵܬܲܪ ܕܲܚܙ̣ܩ ܫ̣ܒܲܩ ܥܘܼܗܕܵܢܹܗ ܒܥܹܕܲܬܼ ܩܘܼܕܫܐ܀", ":ܣܵܡ̣ ܒܹܗ ܒܥܵܠܡܵܐ ܥܹܕܬܿܐ ܓܒܼܝܼܬܐ ܒܲܕ ܡܘܼܬܼ ܓܘܼܫܡܵܐ", "ܘܥܸܐܕܹ̈ܐ ܒܓܼܵܘܵܗ̇ ܐܲܝܟ ܗܲܕܵܡܹ̈ܐ ܚܲܕ ܒܵܬܲܪ ܚܲܕܼ܀", ":ܠܵܐ ܒܸܣܡܲܬܼ ܠܹܗ ܕܢܲܪܦܸܐ ܥܸܕܬܹܿܗ ܕܠܵܐ ܥܲܕܥܸܕܹ̈ܐ", "ܕܠܵܐ ܬܸܛܥܸܐ ܠܵܗ̇ ܡܕܲܒܿܪܢܘܼܬܹܗ ܦܲܓܼܪܵܢܵܝܬܿܐ܀", ":ܘܐܲܝܟ ܡܵܐ ܕܦܲܓܼܪܢ ܡ̣ܢ ܗܲܕܵܡܹ̈ܐ ܗ̄ܝ̣ ܣܵܥܘܿܪܼܘܼܬܹܗ", "ܡܕܲܒܿܪܵܢܘܼܬܹܗ̇ ܡ̣ܢ ܥܲܕܥܸ̈ܕܹܐ ܡܸܬܼܝܲܕܥܵܐ ܠܲܢ܀", ":ܠܵܐ ܡܸܨܐ ܓܘܼܫܡܵܐ ܕܠܐ ܗܲܕܵܡܹ̈ܐ ܠܡܸܣܥܲܪ ܡܸܕܹܿܡ", "ܘܟܼܠ ܗܲܕܵܡܵܐ ܕܝܼܠܹܗ ܡܚܵܘܹܐ ܒܲܠܚܘܿܕܼܵܐܝܼܬܼ܀", ":ܘܐܸܢ ܚܲܕ ܗܲܕܵܡ ܡܬܲܪܣܸܐ ܗ̄ܘ̣ܵܐ ܠܹܗ ܠܟܼܠܹܗ ܓܘܼܫܡܵܐ", "ܡ̣ܢ ܝܲܬܿܝܼܪܘܼ ܐܝܼܬܲܝܗܘܿܢ ܗ̄ܘ̣ܵܘ ܒܹܗ ܣܲܓܲܝܹܐܝ̈ܐ܀", ":ܘܐܸܢ ܠܐ ܣܵܦܹ̇ܩ ܚܲܕܼ ܗܲܕܵܡܵܐ ܠܟܼܠܹܗ ܓܘܼܫܡܵܐ", "ܘܐܦܠܵܐ ܠܥܹܕܬܐ ܚܲܕ ܥܲܕܥܹܕܵܐ ܡܚܵܘܐ ܟܠܗܘܿܢ܀", ":ܠܵܐ ܡܹܨܐ ܥܹܐܕܵܐ ܕܝܲܠܕܹܗ ܕܡܵܪܢ ܠܲܡܚܵܘܝܵܘܼ", "ܐܲܝܠܹܝܢ ܕܲܣܥ݂ܲܪ ܒܝܵܘܡܵܐ ܕܲܥ̣ܡܲܕ ܡ̣ܢ ܝܘܿܚܲܢܵܢ܀", ":ܘܐܵܦܠܐ ܥܸܐܕܐ ܕܲܥ̣ܡܲܕ ܗ̄ܘ̣ܵܐ ܒܹܗ ܡܸܨܐ ܕܲܢܒܲܕܹܿܩ", "ܗܵܝ̇ ܙܵܟܼܘܼܬܼܵܐ ܕܠܘܼܩܒܲܠ ܒܝܼܫܵܐ ܒܫܘܼܠܵܡ ܨܵܘܡܹܗ܀", ":ܘܐܵܦܠܵܐ ܟܠܗܘܿܢ ܥܹ̈ܐܕܹܐ ܫܒܼܝܼܚܹ̈ܐ ܕܲܒܼܓܼܵܘ ܥܸܕܬܿܐ", "ܡܸܨܝܢ ܕܲܢܚܵܘܘܿܢ ܟܠ ܕܐܸܫܬܲܡܲܫ ܒܗܵܢܐ ܝܵܘܡܵܐ܀", ":ܒܗܵܢܐ ܝܵܘܡܵܐ ܫܠܸܡ ܒܘܼܕܵܩܐ ܕܲܢܒܼܝܼܘܼܬܼܵܐ", "ܕܝܲܥܩܘܿܒܼ ܣܵܒܼܵܐ ܘܕܲܘܝܼܕ ܡܲܠܟܿܐ ܘܐܵܦ ܕܲܙܟܲܪܝܵܐ܀", ":ܒܗܵܢܐ ܝܵܘܡܵܐ ܚܵܘܝܲܬ̤ ܡܸܠܬܹܗ ܕܝܲܠܩܘܿܒ ܟܹܐܢܵܐ", "ܗܝ̇ ܕܐܸܬܼܟܲܬܼܒܿܬ̤ ܡ̣ܢ ܩܕܼܵܡ ܕܲܪܸ̈ܐ ܥܲܠ ܦܵܪܘܿܩܲܢ܀", ":ܠܵܐ ܠܲܡ ܢܸܥܢܲܕ ܫܲܒܼܛܵܐ ܕܢܡܠܸܟ ܥܲܠ ܝܗܘܼܕܵܐ", "ܘܠܵܐ ܡܒܲܕܿܩܵܢܐ ܕܗܘܝ̤ܗ ܢܒܼܝܼܐ ܡ̣ܢ ܒܹܝܬܼ ܪܸ̈ܓܼܠܵܘܗܝ܀", ":ܥܕܲܡܵܐ ܕܢܸܐܬܹܐ ܡ̇ܢ ܕܕܼܝܠܹܗ ܗ̄ܝ̣ ܡܲܠܟܿܘܼܬܼ ܥܵܠܲܡ", "ܘܗܵܝܕܲܢ ܢܸܒܼܛܲܠ ܢܒܼܝܼ̈ܐ ܘܡܲܠܟܿܐ ܡ̣ܢ ܝܼܗܘܼܕܼܵܐ܀", ":ܕܝܼܠܹܗ ܐܝܼܬܸܝܗ̇ ܡܲܠܟܿܘܼܬܼ ܥܵܠܲܡ ܕܠܵܐ ܫܘܼܠܵܡܵܐ", "ܘܗܵܢܐ ܐܝܼܬܼܵܘܗܝ ܫܘܼܠܵܡ ܐܪ̈ܙܹܐ ܘܣܘܼܟܵܝ ܥܲܡܡܹ̈ܐ܀", ":ܘܐܲܝܟ ܕܐܸܬܼܢܲܒܿܝܼ ܝܲܥܩܘܿܒܼ ܐܲܒܼܵܘܼܗܝ ܡ̣ܢ ܩܕܼܵܡ ܕܵܪܹ̈ܐ", "ܠܲܝܬܿ ܒܲܝܗܘܼܕܵܐ ܢܒܼܝܼܵܐ ܘܡܲܠܟܿܐ ܡܸܢܹܗ ܘܲܠܟܵܐ܀", ":ܠܲܝܬܿ ܠܹܗ ܡܵܕܲܝܢ ܡܲܦܬܲܚ ܦܘܼܡܵܐ ܠܲܝܗܘܼܕܵܝܵܐ", "ܕܠܵܐ ܗ̄ܘ̣ܵܐ ܡܫܝܼܚܵܐ ܗ̄ܘ̣ ܡܲܠܟܿܐ ܕܐܸܡ̣ܪ ܝܲܥܩܘܿܒܼ ܣܵܒܼܵܐ܀", ":ܠܵܐ ܡܸܨܐ ܡܚܵܘܹ̇ܐ ܕܐܝܼܬܼ ܠܹܗ ܡܲܠܟܿܐ ܡܸܢܹܗ ܘܲܥܠܵܘܗܝ", "ܘܠܲܝܬܿ ܠܹܗ ܐܲܬܼܪܐ ܠܲܡܚܵܘܵܝܼܘ ܢܒܼܝܼܵܐ ܒܥܲܡܹܗ܀", ":ܘܐܸܬܗ̤ܘ ܕܲܥܲܢܲܕ ܢܒܼܝܼܐ ܘܡܲܠܟܿܐ ܐܝܟ ܡܵܐ ܕܲܥܢܲܕܘ", "ܗܘ̤ܝܘ ܡܵܕܲܝܢ ܕܒܹܗ ܐܸܫܬܲܠܡܲܬ̤ ܡܸܠܬܹܗ ܕܝܲܥܩܘܿܒܼ܀", ":ܘܲܟܼܒܲܪ ܐܵܡ̇ܪ ܥܲܠ ܕܐܸܬܼܒܲܪܲܪܢ ܒܟܼܠ ܐܲܬܼܪ̈ܘܵܢ", "[...ܬܿ] ܠܲܢ ܢܒܼܝܼܐ ܘܐܵܦܠܵܐ ܡܲܠܟܵܐ ܕܲܢܕܲܒܿܪ ܠܲܢ܀", ":ܒܐܝܢܐ ܙܲܒܼܢܵܐ ܢܦܲܩ̣ܬܿ ܡ̣ܢ ܐܲܪܥܵܟ ܐܘܿ ܛܵܠܸܘܿܡܵܐ", "ܕܠܐ ܗܘ̤ܐ ܢܒܼ̈ܝܼܐ ܘܡ̈ܲܠܟܹܿܐ ܗܘ̤ܵܘ ܠܵܟ ܡ̣ܢ ܩܕܼܵܡ ܡܵܪܢ܀", "ܒܸܡܨܪܹܝܢ ܕܲܗܘ̤ܝܬܿ ܡܘܼܫܸܐ ܘܡܲܪܝܼܡ ܢܒܼ̈ܝܼܐ ܗܘ̤ܵܘ ܠܵܟ܀", "ܘܲܒܼܓܼܵܘ ܒܵܒܸܠ ܕܒܹܝܬܼ ܚܲܢܲܢܝܵܐ ܥܲܡ ܕܵܢܝܼܐܝܹܠ܀", ":ܗܵܠܹܝܢ ܬܠܵܬܐ ܝܲܗ̣̄ܒܼ ܠܵܟ ܒܒܼܵܒܹܠ ܥܲܡ ܚܲܙܩܝܼܐܹܝܠ", "ܘܝܼܫܘܿܥ ܟܵܗܢܐ ܘܥܵܙܪ̈ܐ ܣܵܦܪܵܐ ܥܲܡ ܙܘܼܪܒܵܒܹܠ܀", ":ܠܡܵܢܵܐ ܗܵܫܵܐ ܓܠܝܼܙܝܼܢ ܡܸܢܵܟ ܢܒܼܝܼ̈ܐ ܘܡܲܠܟܹ̈ܐ", "ܘܠܵܐ ܝܲܩܝܼܪ ܐܢ̄ܬܿ ܥܲܠ ܐܲܠܗܵܐ ܒܝܲܕܼ ܒܝܼ̈ܫܬܼܟ܀", ":ܪܘܼܚܵܐ ܐܲܠܦܸܗ ܠܚܲܥܩܘܿܒܼ ܣܵܒܼܵܐ ܠܲܡܒܲܪܵܟܼܬܼ", "ܘܣܵܡ̣ ܗ̄ܘ̣ܵܐ ܬܚܘܼܡܵܐ ܕܝܲܩܝܼܪܘܼܬܼܟ ܥܕܲܡܵܐ ܠܡܵܪܢ܀", ":ܫܩܝܼܠ ܗ̄ܘ̣ܵܐ ܡܸܢܵܟ ܗ̇ܘ ܐܝܼܩܵܪܐ ܕܐܝܼܬܼ ܗ̄ܘ̣ܐ ܒܥܲܡܵܟ", "ܘܠܵܐ ܡܸܬܼܥܲܠܝܹܬܿ ܠܗܵܝ̇ ܪܲܒܿܘܼܬܼܐ ܕܲܢܚܬܿܬ ܡܸܢܵܗ̇܀", ":ܐܲܝܢܵܘ ܙܲܒܼܢܵܐ ܕܕܲܒܼܪܵܟ ܫܸܒܼܝܵܐ ܠܐܬܿܪ̈ܘܵܬܼܐ", "ܕܠܵܘ ܡܸܢܝܵܢܐ ܦ̣ܣܲܩ ܠܵܟ ܪܸܡܙܵܬ ܫ̈ܢܲܝܵܐ ܕܬܸܗܘܸܐ܀", ":ܫܢ̈ܝܼܢ ܐܲܪܒܲܥܡܵܐܐ ܦܣܲܩ̣ ܠܵܟ ܕܬܸܗܘܸܐ ܒܐܲܪܥܵܐ ܕܡܸܨܪܝܼܢ", "ܘܲܒܼܓܼܘ ܒܵܒܸܠ ܫ̈ܢܲܝܐ ܫܲܒܼܥ̣ܝܢ ܘܟܼܢ ܡܸܬܼܦܲܪܩܲܬܼ܀", ":ܘܗܵܫܐ ܕܲܣܒܲܪܬܿ ܕܲܒܼܫܸܒܼܝܐ ܐܢ̄ܬܿ ܠܒܲܪ ܡ̣ܢ ܨܸܗܝܘܿܢ", "ܟܡܵܐ ܦܣܝܼ̈ܩܵܢ ܠܵܟ ܫ̈ܢܲܒܐ ܕܬܸܗܘܸܐ ܘܟܼܢ ܦܵܢܹܐ ܐܲܢ̄ܬܿ܀", ":ܫ̣ܠܝܼ ܘܠܐ ܬܸܫܓܿܘܿܫ ܐܘܿ ܛܵܠܘܿܡܵܐ ܥ̣ܒܲܪ ܐܝܼܩܵܪܟ", "ܕܢܲܚ̣ ܠܹܗ ܡܲܠܟܿܐ ܕܡܸܛܠܵܬܹܗ ܡܸܬܼܝܲܩܲܪ ܗ̄ܘ̣ܝܬܿ܀", ":ܠܐ ܬܸܬܼܦܲܠܓܼ ܓܙܝܼܪܵܐ ܕܒܸܣܪܐ ܘܥܘܼܪܠܵܐ ܕܠܸܒܿܐ", "ܬܿܐ ܐܸܬܼܒܲܩܵܐ ܦܵܪܘܿܫܵܐܝܼܬܼ ܒܡܸ̈ܠܲܝ ܝܲܥܩܘܿܒܼ܀", ":ܚܙܝܼ ܐܵܬܼ̈ܘܼܬܼܵܐ ܕܩܲܕܹܿܡ ܐܸܡ̣ܲܪ ܥܲܠ ܗܘ̇ ܡܲܠܟܿܐ", "ܕܲܥܬܼܝܼܕ ܕܢܸܐܬܸܐ ܢܲܥܒܲܪ ܡܸܢܵܟ ܢܒܼ̈ܝܼܐ ܘܡܲܠ̈ܟܸܿܐ܀", ":ܢܸܐܣܘܿܪ ܥܝܼܠܹܗ ܒܝܲܕܼ ܫܲܒܿܘܼܩܵܐ ܕܓܼܘܼܦ̈ܢܲܝ ܟܲܪܡܵܐ", "ܘܠܵܐ ܢܸܬܼܒܲܗܪܵܪ ܥܝܐܐ ܘܢܸܦܣܘܿܩ ܡ̣̤ ܫܲܒܿܘܼܩܹ̈ܐ܀", ":ܒܗܵܕܹܐ ܐܵܬ̤ܐ ܡܚܵܘܹܐ ܡܚܵܘܹܐ ܚܝܲܠܗ ܕܲܡܫܲܥܒܸܿܕ ܟܠ", "ܘܐܲܝܟ ܕܲܠܥܝܼ̈ܠܵܐ ܡܟܲܒܸܿܫ ܛܪ̈ܵܘܼܢܹܐ ܬܚܹܝܬܼ ܡܪܵܘܼܬܹܗ܀", ":ܘܟܲܕ ܪܵܓܿܐ ܠܹܗ ܠܲܡܸܬܼ ܢܲܒܵܝܼܘܼ ܥܲܠ ܥܘܼܢܵܕܢܹܗ", "ܡܩܲܕܹܿܡ ܐܡ̇ܪܵ ܕܐܲܝܠܹܝܢ ܣܵܥܲܪ ܒܲܙܒܲܢ ܚܲܫܹܗ܀", "ܡܚܵܘܲܪ ܠܒܼܘܼܫܹܗ ܒܚܲܡܪܐ ܕܲܟܼܝܵܐ ܡܲܠܟܿܐ ܕܐܵܬܹܿܐ", "ܘܒܲܕܡܵܐ ܕܥܸܢܒܸ̈ܐ ܗܵܝ̇ ܬܲܟܼܣܝܼܬܼܵܐ ܕܡܸܬܼܥܲܛܲܦ ܒܵܗ̇܀", ":ܟܲܣܲܝܐ ܒܘܼܪܟܿܬܐ ܕܲܡܒܲܪܸܟ ܐܢ̄ܬܿ ܝܲܥܘܿܒܼ ܟܹܐܢܵܐ", "ܘܐܲܝܟܲܢ ܚܵܘܪܝܼܢ ܠܒܼܘܼܫܹ̈ܐ ܒܚܲܡܪܐ ܡܟܲܬܿܡ ܡܵܐܢܸ̈ܐ܀", ":ܘܐܸܢ ܬܲܟܼܣܝܼܬܹܗ ܥܒܼܝܼܕܬܐ ܐܝܼܬܹܝܗ̇ ܘܚܵܙܸ̇ܐ ܠܵܗ̇ ܟܠ", "ܟܒܲܪ ܠܵܒܼܘܿܫܵܗ̇ ܪܲܒܿ ܡ̣ܢ ܡܲܠ̈ܟܹܿܐ ܕܲܗ̤ܘܵܘ ܩܘܼܕܡܵܘܗܝ܀", ":ܠܵܐ ܓܲܠܝܐ ܠܟܼܠ ܡܠܬܐ ܕܐܸܡ̣ܪܬܿ ܒܸܐܣܟܹܿܐ ܒܘܼܪܟܿܬܼܵܐ", "ܘܠܵܘ ܟܠ ܝܵܕܲܥ ܕܐܲܝܟܿܢ ܚܵܘܪܝܼܢ ܠܵܒܼܘܼܫܹ̈ܐ ܕܐܸܡ݂ܲܪܬܿ܀", ":ܠܵܐ ܠܲܡ ܟܲܣܝܵܐ ܡܸܠܬܹܗ ܕܝܲܥܩܘܿܒܼ ܡ̣ܢ ܦܵܪ̈ܵܘܿܫܹܐ", "ܘܚܲܝܠܵܐ ܗ̄ܝ̣ ܪܲܒܿܐ ܠܗܲܝܡܵܢܘܼܬܼܵܐ ܕܐܲܪ̈ܬܵܕܘܼܟܿܣܸܐ܀", ":ܚܲܡܪܐ ܡܵܘܬܐ ܗ̄ܘ̣ ܕܒܸܗ̤ܘ ܡܟܲܬܲܡ ܓܸܢܣܵܐ ܕܐܢܵܫܵܐ", "ܘܦܲܓܼܪܐ ܕܲܥܛܝܼܦ ܠܵܐ ܡܟܲܬܸܿܡ ܠܹܗ ܡܵܘܬܸܿܐ ܝܲܥܢܵܐ܀", ":ܘܡܸܛܠ ܕܡܲܪܟ ܘܐܲܫܠܸܡ ܢܲܦܫܹܗ ܠܚܲܫܵܐ ܕܡܵܘܬܿܐ", "ܣܠܸܩ ܠܲܫܡܲܝ̈ܐ ܘܐܸܫܬܿܘܝܼ ܠܡܵܘܬܿܒܼܵܐ ܕܡ̣ܢ ܚܲܡܝܼܢܵܐ܀", ":ܡܚܵܘܲܪ ܒܚܲܡܪܐ ܠܒܼܘܼܫܵܐ ܕܲܥܛܝܼܦ ܡ̣ܢ ܐܢܵܫܘܼܬܲܢ", "ܘܒܲܕܡܵܐ ܕܥܸܢܒܹ̈ܐ ܗܵܝ̇ ܬܲܟܼܣܝܼܬܼܵܐ ܕܡ̣ܢ ܒܹܝܬܼ ܕܵܘܝܼܕ܀", "ܗܵܕܹܐ ܕܐܸܡ̣ܪ ܒܲܢܒܼܝܼܘܼܬܼܵܐ ܥܲܠ ܥܘܼܢܕܵܢܹܗ܆", "ܬܒܼܪܵܐ ܗ̄ܝ̣ ܪܲܒܿܐ ܥܲܠ ܩܸܘܪܸܠܘܿܣ ܫܠܝܼܚܵܐ ܕܙܹܐܵܦܐ܀", ":ܡܵܢܐ ܢܸܐܡܲܪ ܗ̇ܘ ܡܲܚܫܵܢܐ ܕܐܲܠܵܗܘܼܬܼܵܐ", "ܠܘܼܩܒܲܠ ܝܲܥܩܘܼܒܼ ܕܝܲܗ̣̄ܒܸܿܗ ܠܡܵܘܬܐ ܠܦܲܓܼܪܐ ܕܡܸܢܲܢ܀", ":ܒܗܲܝܡܵܢܘܼܬܼܵܐ ܕܲܥ̣ܒܲܕ ܚܲܪܥܵܐ ܚܸܪܡܵܐ ܐܲܝܬܼ ܒܵܗ̇", "ܘܣܵܡܹܗ ܠܚܲܥܩܘܿܒܼ ܒܸܪܫܹܗ ܕܚܸܪܡܵܐ ܕܢܲܚܫܝܼܘܗܝ ܠܝܲܠܩܘܿܒܼ܀", ":ܠܵܐ ܬܸܟܼܪܸܐ ܠܵܟ ܝܲܥܩܘܿܒܼ ܡܲܠܟܿܐ ܡ̣ܢ ܩܸܘܪܸܠܘܿܣ", "ܥܲܡܵܟ ܐܲܚܪܸܡ ܠܟܹܠ ܡ̇ܢ ܕܐܡ̇ܪ ܕܲܡܫܝܼܚܵܐ ܡܝܼܬܼ܀", ":ܐܲܚܪܸܡ ܛܵܥܝܵܐ ܠܪܘܚܵܐ ܕܩܘܼܕܫܵܐ ܘܐܵܦ ܠܲܫܠܝܼܚܹ̈ܐ", "ܘܐܵܦ ܠܹܗ ܠܡܵܪܢ ܟܲܕ ܡܸܬܼܦܩܲܪ ܒܚܸܪܡܵܐ ܚܲܒܼܫܹܗ܀", ":ܠܐܲܝܢܵܐ ܠܒܼܘܼܫܵܐ ܡܚܵܘܲܪ ܚܲܡܪܐ ܢܸܫܡܲܥ ܛܵܥܝܵܐ", "ܠܗ̇ܘ ܕܡ̣ܢ ܡܲܪܝܲܡ ܐܘ ܠܗ̇ܘ ܕܲܙܩܝܼܪ ܡ̣ܢ ܐܝܼܕ̈ܝܵܐ܀", ":ܐܸܢܗ̤ܘ ܕܬܸܐܡܲܪ ܠܡܵܐܢܐ ܕܲܥܛܝܼܦ ܐܸܡ݂ܲܪ ܝܲܥܩܘܿܒܼ", "ܠܵܐ ܡܬܼܘܿܡ ܚܵܘܪܝܼܢ ܡܵܐ̈ܢܸܐ ܒܚܲܡܪܐ ܐܲܝܟ ܣܘܼܟܵܠܵܟ܀", ":ܚܲܡܪܐ ܠܡܵܐܢܵܐ ܡܵܐ ܕܡܵܛܹ̇ܐ ܠܹܗ ܟܘܼܬܼܡܵܐ ܥܵܒܸ̇ܕ", "ܘܥܲܠ ܐܲܝܢܵܐ ܟܿܝ ܐܸܡ݂ܲܪ ܝܲܥܩܘܿܒܼ ܕܲܡܚܵܘܼܪ ܠܹܗ܀", ":ܥܲܠ ܗ̇ܘ ܦܲܓܼܪܐ ܕܲܫ̣ܩܲܠ ܡܸܢܲܢ ܠܵܐ ܫܵܠܹ̇ܡ ܐܢ̄ܬܿ", "ܠܐܲܝܢܵܐ ܡܵܕܲܝܢ ܨܠܸܐ ܪܸܥܝܵܢܵܟ ܠܲܡܦܲܫܵܩܘܼ܀", ":ܝܵܕܲܥ ܐ̄ܢܐ ܓܹܝܪ ܕܐܲܝܟ ܕܲܡܥܵܕܲܐ ܡܲܪܵܚܘܼܬܼܵܟ", "ܠܝܼܚܝܼܕܵܝܐ ܡܲܫܠܲܡ ܗܵܘܢܵܟ ܠܚܵܫܘܿܫܘܼܬܼܵܐ܀", ":ܐܘܿ ܦܘܼܫܵܩܵܐ ܕܲܡܠܸܐ ܟܠܸܗ ܡܲܪܵܚܘܼܬܼܵܐ", "ܐܘܿ ܓܘܼܕܵܦܵܐ ܕܠܵܐ ܡܸܬܼܚܲܣܸܐ ܡ̣ܢ ܟܸܐܢܘܼܬܼܵܐ܀", ":ܠܵܐ ܠܲܢ ܢܸܗܘܸܐ ܕܗܵܕܹܐ ܢܹܐܡܲܪ ܕܐܲܠܗܵܐ ܚܲܫ̣", "ܘܠܵܐ ܢܸܬܼܚܲܠܲܛ ܒܓܼܘܼܕܵܐ ܕܐܲܚܫܲܬ̤ ܠܝܼܚܕܵܝܵܐ܀", ":ܢܸܚܕܹܿܐ ܟܸܢܫܲܢ ܕܲܡܚܵܕܹܿܐ ܠܹܗ ܙܟܼܪܝܵܐ ܢܒܼܝܵܐ", "ܘܲܬܿܕܘܼܨ ܥܸܕܬܿܐ ܚܠܵܦ ܒܲܪܝܼܬܼ ܨ݂ܗܝܘܿܢ ܕܥܲܚܸܩܵܐ ܠܵܗ̇܀", ":ܣܲܒܿܪܗ̇ ܢܒܼܝܼܐ ܠܒܲܪܬܼ ܐܘܿܪܸ ܫܠܸܡ ܕܡܲܠܟܹܿܟܼܝ ܐܬܹ̇ܐ", "ܕܡܵܐ ܕܚܵܙܝܵܐ ܠܹܗ ܢܵܦܩܵܐ ܠܐܘܼܪܥܹܗ ܘܲܡܩܲܒܿܐܵܐ ܠܹܗ܀", ":ܕܘܨܝ ܠܲܡ ܘܲܚܕܲܝ ܒܲܪܬܼ ܐܘܿܪܸ ܫܠܸܡ ܩܥ̣ܵܐ ܟܵܪܘܿܙܵܐ", "ܕܗܵܐ ܐܵܬܸ̇ܐ ܠܹܟܼܝ ܡܲܠܟܸܿܟܝܼ ܓܲܐܝܵܐ ܘܲܡܚܲܕܹܿܐ ܠܹܟܼܝ܀", ":ܠܵܐ ܫܲܐܸܠܬܹܗ ܒܲܪܬܼ ܐܘܪܸ ܫܠܸܡ ܕܡܵܢܲܐ ܗ̄ܝ̣ ܐܬ̤ܗ", "ܘܫܲܪܝܼ ܡܦܝܼܣ ܠܗ̇ ܡܕܲܒܿܪܵܢܘܼܬܹܗ ܐܲܝܟ ܕܐܸܬܼܦܲܩܲܕ܀", ":ܡܲܟܲܝܟ ܡܲܠܟܹܿܟܼܝ ܡ̣ܢ ܟܠ ܡܲܠ̈ܟܿܝܼܢ ܒܝܲܕܼ ܨܸܒܼܝܵܢܹܗ", "ܘܲܪ ܟܼܝܼܒܼ ܥܝܼܠܵܐ ܘܫܠܝܼܛ ܪܸܡܙܹܗ ܒܪܵܘܡܵܐ ܘܥܘܼܡܩܵܐ܀", ":ܐܲܩܸܠܝ ܡܸܢܸܟܼܝ ܝܘܼܩܪܐ ܕܚܲܫܹ̈ܐ ܕܲܟܼܪܝܼܟܸܝܢ ܠܹܟܼܝ", "ܘܠܵܐ ܬܸܬܼܪܲܦܹܝܢ ܒܣܸܘܿܓܼܵܐܐ ܕܥܲܡܡܹ̈ܐ ܕܲܚܕܝܼܪܝܼܢ ܠܹܟܼܝ܀", ":ܙܲܕܝܼܩܵܐ ܗ̄ܘ̣ ܠܲܡ ܐܵܦ ܡܲܟܿܝܼܟܼܵܐ ܐܵܦ ܦܵܪܘܿܩܵܐ", "ܘܐܵܽܦ ܥܲܡ ܥܲܡܡܹ̈ܐ ܫܠܵܡܐ ܡܡܲܠܸܠ ܕܕܝܼܠܹܗ ܐܸܢܘܿܢ܀", ":ܡ̣ܢ ܐܘܼܪܸ ܫܸܠܡ ܡܵܘܒܸܿܕ ܣܘܼܣܝܵܐ ܩܲܠܝܼܠ ܪܲܗܛܵܐ", "ܘܐܵܦ ܡ̣ܢ ܐܲܦܪܸܝܡ ܡܪܝܼܡ ܡܲܪܟܲܒܼܬܼܵܐ ܕܬܼܘܼܒܼ ܠܵܐ ܬܸܗܘܸܐ܀", ":ܐܘܿ ܡܣܲܒܪܵܢܵܐ ܕܐܲܝܬܿܝܼ ܣܒܲܪܬܼܵܐ ܠܲܒܼܢܲܝ̈ ܥܲܡܹܗ", "ܘܚܲܕܿܝܼ ܐܸܢܘܿܢ ܘܐܲܟܼܪܝܼ ܐܸܢܘܿܢ ܒܟܼܵܪܘܿܙܘܼܬܹܗ܀", "ܒܗܵܝ̇ ܓܹܝܪ ܕܐܸܡ݂ܲܪ ܕܡܲܠܟܹܿܟܼܝ ܐܵܬܼܵܐ ܚܲܕܿܝܼ ܐܸܢܘܿܢ:", "ܘܟܲܕ ܚܵܘܝܼ ܠܗܘܿܢ ܡܕܲܒܿܪܢܘܼܬܹܗ ܐܲܟܼܡܲܪ ܐܸܢܘܿܢ܀", ":ܒܗܝ̇ ܕܐܸܬܼܢܲܒܿܝܼ ܕܲܪܟܼܝܼܒܼ ܥܝܼܠܵܐ ܠܵܐ ܚܵܕܝܢ ܗ̄ܘ̣ܵܘ", "ܟܲܕ ܡܸܬܼܪܲܥܹܝܢ ܕܠܵܐ ܡܨܸܐ ܥܝܼܠܵܐ ܩܪܵܒܼܐ ܠܡܸܥܒܿܕ܀", ":ܘܲܒܼܗܝ̇ ܕܣܲܒܲܪ ܕܡܵܘܒܸܿܕ ܣܘܼܣܝܵܐ ܐܵܦ ܡܲܪܟܲܒܼܬܼܐ", "ܡܸܬܼܚܲܫܒܼܝܼܢ ܗ̄ܘ̣ܵܘ ܕܐܸܬܿܬܿܪܝܼܡ ܡ̣ܢܲܢ ܝܲܩܝܼܪ̈ܬܲܢ܀", ":ܘܥܲܠ ܕܐܲܟܼܪܸܙ ܗ̄ܘ̣ܵܐ ܕܐܵܦ ܥܲܡ ܥܲܡܡܹ̈ܐ ܫܠܵܡܐ ܡܡܲܠܸܠ", "ܐܸܣܬܲܟܿܠܹܘ ܗ̄ܘ̣ܵܘ ܕܲܟܼܒܲܪ ܥܲܡܡܹ̈ܐ ܗܘ̤ܵܘ ܒܲܝܬܵܝܼ̈ܐ܀", ":ܒܸܝܬܼ ܦܵܘܼ̈ܠܵܓܹܐ ܩܵܡܲܬ̤ ܨܹܗܝܘܿܢ ܪܵܚܡܲܬܼ ܚܘܼܬܼܪܵܐ", "ܕܫܸܡܟܲܬ̤ ܐܬܸܗ ܕܡܲܠܟܿܐ ܕܐܲܟܼܪܸܙ ܢܒܼܝܼܵܐ ܒܪܘܼܚܵܐ܀", ":ܐܲܝܟܸܿܢ ܐܸܚܕܹܿܐ ܒܗܵܕܹܐ ܣܒܲܪܬܵܐ ܥ̣ܢܵܬ̤ ܐܘܿܪܸ ܫܠܸܡ", "ܕܐܒܸ̇ܕ ܣܘܼܣܝܵܐ ܐܵܦ ܡܲܪܟܲܒܼܬܼܐ ܡ̣ܢ ܒܹܝܬܼ ܫܘܼܩܸ̈ܝܗ̇܀", ":ܒܡܵܢܐ ܕܵܨܵܐ ܪܵܚܡܲܬܼ ܚܘܼܬܼܪܐ ܐܘܿ ܟܵܪܘܿܙܵܐ", "ܕܡܲܠܟܿܐ ܕܣܲܒܿܪܬܿ ܪܟܼܘܿܒܹܗ ܐܝܼܬܼܵܘܗܝ ܒܲܪ ܐܲܬܼܢܵܐ܀", ":ܒܗܵܕܹܐ ܣܒܲܪܬܼܵܐ ܕܲܡܣܲܒܿܪ ܐܢ̄ܬܿ ܥܲܡܡܹ̈ܐ ܢܸܚܕܿܘܲܢ", "ܕܡܲܠܸܠ ܥܲܡܗܘܿܢ ܫܠܵܡܵܐ ܘܫܲܝܵܢܐ ܐܲܝܟ ܕܐܸܬܼܢܲܒܸܿܝܼܬܿ܀", ":ܐܸܢ ܒܵܥ̇ܝܵܐ ܐܲܢ̄ܬܿܝ ܕܢܸܐܡܲܪ ܥܲܡܹܟܼܝ ܫܠܵܡܵܐ ܘܫܲܝܢܵܐ", "ܗܵܐ ܫ̣ܡܲܥܬܿܝ ܐܵܬܸܗ ܕܟܲܕ ܬܸܚܙܹܝܵܢܝܗܝ ܬܸܦܩܝܼܢ ܠܐܘܼܪܥܹܗ܀", ":ܐܸܠܘܼܠܐ ܝܠܸܦܬܿܝ ܡ̣ܢ ܩܕܼܵܡ ܙܲܒܼܢܵܐ ܥܲܠ ܐܸܣܟܹܿܝܡܹܗ", "ܟܒܲܪ ܐܹܝܬܼ ܗ̄ܘ̣ܵܐ ܠܹܟܼܝ ܡܲܦܲܩ ܒܪܘܼܚܵܐ ܟܲܕ ܬܵܒܲܥ ܠܸܟܼܝ܀", ":ܫܠܸܡ ܒܲܥܒܼܵܕܐ ܡܸ̈ܠܹܐ ܕܐܸܡ݂ܲܪ ܢܒܼܝܼܵܐ ܒܪܘܼܚܵܐ", "ܘܲܚ̣ܙܬ̤ ܨܸܗܝܘܿܢ ܡܲܠܟܵܗ̇ ܕܐܸܬܼ݂ܵܐ ܘܠܵܐ ܩܲܒܸܿܠܬܹܗ܀", ":ܪܟܸܒܼ ܥܲܠ ܥܝܼܵܐܐ ܒܲܪ ܐܲܬܵܢܵܐ ܘܥܲܠ̣ ܠܐܘܿܪܸ ܫܠܸܡ", "ܕܠܵܐ ܬܸܬܿܕܲܓܠ ܡܸܠܬܼܐ ܕܐܲܟܼܪܸܙ ܢܒܼܝܼܵܐ ܒܪܘܼܚܵܐ܀", ":ܐܲܙܝܼܥ ܚܝܲܠܹܗ ܠܣܘܿܓܼܵܐܐ ܕܟܸܢ̈ܫܹܐ ܕܨܲܗܝܲܬܼ ܠܲܕܡܵܐ", "ܘܲܢܦܲܩ̣ܘ ܠܐܘܼܪܥܹܗ ܒܣܵܘ̈ܟܲܝ ܙܲܝܬܿܐ ܕܲܢܫܲܒܿܚܘܼܢܵܝܗܝ܀", ":ܠܵܘ ܟܠ ܙܲܒܼܢܐ ܕܥܲܠ̣ ܗ̄ܘ̣ܵܐ ܡܵܪܢ ܠܓܼܵܘ ܐܘܿܪܸ ܫܠܸܡ", "ܢܦܲܩ̣ܘ ܗ̄ܘ̣ܵܘ ܠܐ ܘܼܪܥܹܗ ܐܝܟ ܡܵܐ ܕܲܢܦܲܩ̣ܘ ܒܗܵܢܐ ܝܵܘܡܵܐ܀", "ܒܗܵܢܵܐ ܝܵܘܡܵܐ ܢܦܲܩ̣ܘ ܗ̄ܘ̣ܵܘ ܠܐܘܼܪܥܹܗ ܣܘܿܓܼܵܐܐ ܕܟܸܢܫܹ̈ܐ:", "ܕܢܸܚܙܘܿܢ ܫܘܼܒܼܚܹܗ ܘܲܠܠܲܥܙܵܪ ܕܐܲܚܝܼ ܪܸܡܙܹܗ܀", ":ܠܵܐ ܡܦܵܣܝܼܢ ܗ̄ܘ̣ܵܘ ܥܲܠ ܡܲܦܲܩܬܿܗܘܿܢ ܕܡܸܛܵܠ ܡܵܢܲܐ ܗ̄ܝ̣", "ܕܚܲܝܠܵܐ ܟܲܣܝܵܐ ܐܲܙܝܼܥ ܐܸܢܘܿܢ ܕܢܸܦܩܘܼܢ ܠܐܘܼܪܥܹܗ܀", ":ܐܝܼܬܼ ܗ̄ܘ̣ܵܐ ܕܲܛܥܝܼܢ ܣܵܘ̈ܟܸܿܐ ܕܙܲܝ̈ܬܹܐ ܘܲܡܫܲܒܿܚ ܗ̄ܘ̣ܵܐ", "ܘܐܝܼܬܼ ܗ̄ܘ̣ܵܐ ܕܢܲܚܬܵܘ̈ܗܝ ܡܫܵܘܸܐ ܒܐܘܼܪܚܵܐ ܐܲܝܟܲܐ ܕܪܵܕܹܐ܀", ":ܐܝܼܬܼ ܗ̄ܘ̣̈ܝ ܢܸܫܸ̈ܐ ܕܲܒܼܟܸܢܪܸ̈ܵܐ ܙܡܲܪ̈ܝ ܗ̄ܘ̣̈ܝ ܩܘܼܕܡܵܘܗܝ", "ܘܩܵܠ ܐܘܫܲܥ̈ܢܸܐ ܕܲܙܡܵܪ̈ܝܗܘܿܢ ܐܲܙܝܼܥ ܠܸܨܗܝܘܿܢ܀", ":ܦܪ̈ܝܼܫܹܐ ܘܣܵܦܪܸ̈ܐ ܣܟܲܪܘ ܦܘܼ̈ܡܲܝܗܘܿܢ ܡ̣ܢ ܬܸܫܒܿܘܿܚܬܹܿܗ", "ܘܲܚܠܵܦܲܝܗܘܿܢ ܩܲܠܣܘܼܗܝ ܫܲܒܼܪܸ̈ܐ ܝܵܢ̈ܩܲܝ ܚܲܠܒܼܵܐ܀", ":ܥܵܦ̣ ܗ̄ܘ̣ܵܐ ܫܘܼܒܼܚܵܐ ܕܝܵܢ̈ܩܲܝ ܚܲܠܒ̣ܵܐ ܡ̣ܢ ܕܐܲܒܼܵܗܹ̈ܐ", "ܒܗܝ̇ ܕܩܵܥܹ̇ܝܢ ܗ̄ܘ̣ܵܘ ܫܘܼ̄: ܚܲܕܬܐ ܕܠܐ ܫܲܡܥܹܗ ܐ̄ܢܵܫ܀", ":ܠܥܸܠ ܡ̣ܢ ܟܝܵܢܐ ܡܲܠܸܠܘ ܫܲܒܼܪܹ̈ܐ ܝܵܢ̈ܩܲܝ ܚܲܠܒܼܵܐ", "ܩܵܠܵܐ ܚܲܕܬܼܵܐ ܕܠܵܐ ܗܲܠܸܠ ܒܹܗ ܠܸܫܵܢ ܒܸܣܪܵܐ܀", ":ܫܘܼܒܼܚܵܐ ܚܲܕܬܼܵܐ ܙܲܡܲܪܘ ܫܲܒܼܪܸ̈ܐ ܠܡܲܠܟܿܐ ܚܲܕܬܼܵܐ", "ܒܦܲܘܼܡܵܐ ܚܲܕܬܼܵܐ ܕܠܐ ܢܸܦܩܲܬ̤ ܒܹܗ ܡܸܠܬܼܵܐ ܐ̄ܚܪܸܬܼܵܐ܀", ":ܐܘܿ ܫܲܥܢܐ ܠܲܡ ܢܸܗܘܸܐ ܒܪܵܘܡܵܐ ܩܥ̣ܵܘ ܝܲܠܘܕܹ̈ܐ", "ܘܐܘܿܫܲܥܢܵܐ ܬܘܼܒܼ ܠܲܒܼܪܹܗ ܕܕܼܵܘܝܼܕ ܕܐܝܼܬܼܵܘܗܝ ܫܘܼܒܼܚܵܐ܀", ":ܬܲܗܪܐ ܪܲܒܿܐ ܗܘ̤ܵܐ ܒܐܘܿܪ ܫܠܸܡ ܒܗܵܢܸܐ ܝܵܘܡܵܐ", "ܘܠܐ ܐܸܣܬܿܟܿܠܘ ܥܲܡܵܐ ܦܲܩܪܵܐ ܕܲܝܗܘܼ̈ܕܵܝܹܐ܀", ":ܚܲܕ ܓܹܝܪ ܬܲܗܪܐ ܕܲܪܟܼܝܼܒܼ ܡܲܠܟܲܗ ܒܲܪ ܐܲܬܵܢܵܐ", "ܗ̇ܘ ܕܲܟܼܪ̈ܘܼܒܹܐ ܡܙܲܚܝܼܢ ܫܘܼܒܼܚܵܐ ܕܐܲܠܗܘܼܬܹܗ܀", ":ܘܐܲܚܪܹܝܢ ܬܲܗܪܐ ܕܲܢܦܩ̣ܘ ܟܸܢ̈ܫܹܐ ܒܣܵܘ̈ܟܲܝ ܙܲܝܬܐ", "ܘܠܵܐ ܝܵܕܼܥܝܼܢ ܗ̄ܘ̣ܵܘ ܡܸܛܠ ܡܵܢܐ ܢܦܲܩ̣ܘ ܣܸܕܪ̈ܝܗܘܿܢ܀", ":ܡܸܦ̣ܩ ܒܲܠܚܘܿܕ ܝܼܕܲܥܘ ܗ̣̄ܘܘ ܕܢܸܦܩܘܿܢ ܒܣܲܓܝܼܐܘܼܬܼܵܐ", "ܘܡܵܢܐ ܢܸܐܡܪܘܼܢ ܟܕ ܢܵܦܩ̇ܝܼܢ ܗ̄ܘ̣ܵܘ ܠܐ ܝܵܕܥܹܝܢ ܗ̄ܘ̣ܵܘ܀", ":ܬܲܗܪܐ ܐܚ̄ܪܸܢܐ ܕܐܸܬܿܕܲܡܲܪܘ ܒܹܗ ܫܡܲܝܐ ܘܐܪܥܵܐ", "ܗܘ̇ ܕܲܛ̈ܠܝܹܐ ܝܵܢ̈ܩܲܝ ܚܲܠܒܼܵܐ ܩܵܥ̣ܘ ܐܘܼܫܲܥܢܵܐ܀", "ܐܲܟܸܿܣܘ ܫܲܒܼܪܸ̈ܐ ܠܣܵܦܪܸ̈ܐ ܘܟܼܵܗ̈ܢܹܐ ܒܐ ܘܼܫܲܥܢܲܝ̈ܗܘܿܢ:", "ܘܲܒܼܠܸܫܵܢܐ ܕܠܐ ܡܲܠܸܠܘ ܒܹܗ ܚܕܲܬܿܐ ܡܲܠܸܠܘ܀", ":ܠܵܐ ܣܲܝܒܿܪܘ ܗ̄ܘ̣ܘ ܣܵܦܪܸ̈ܐ ܘܟܵܗ̈ܢܹܐ ܒܲܚܣܵܡ̈ܝܗܘܿܢ", "ܠܸܫܘܼܒܼܚܵܐ ܚܲܕܬܼܵܐ ܕܐܲܟܼܪܸܙ ܦܘܼܡܵܐ ܕܝܵܢ̈ܩܲܝ ܚܲܠܒܼܵܐ܀", ":ܩܵܠ ܬܸܫܒܿܘܿܚܬܐ ܕܡܲܠܸܠܘ ܫܲܒܼܪܸ̈ܐ ܫܡ݂ܲܥܘ ܛܵܠܘܿܡܹ̈ܐ", "ܘܐܸܬܼܥܲܙܲܙ ܗ̄ܘ̣ܵܐ ܚܣܵܡܵܐ ܒܠܸܒܵܗܘܿܢ ܥܲܠ ܦܵܪܘܿܩܲܢ܀", ":ܚܵܙ̣ܘ ܕܲܥܠ݂ܲܝܡܸ̈ܐ ܘܲܥܠܲܝ̈ܡܵܬܼܵܐ ܙܵܡ̇ܪܝܼܢ ܫܘܼܒܼܚܵܐ", "ܘܫܲܪܝܼܘ ܡܒܲܓܢܝܼܢ ܐܝܟ ܝܵܠܕܬܐ ܕܚܲܣܢܵܗ̇ ܟܸܐܒܼܵܐ܀", ":ܫܲܒܼܪܸ̈ܐ ܘܟܸܢ̈ܫܸܐ ܩܵܥܹ̇ܝܢ ܘܐܵܡ̇ܪܝܢ ܒܪܝܼܟ ܐܲܠܗܲܢ", "ܘܗܸܢܘܿܢ ܩܵܠܹ̇ܝܢ ܠܘܵܬܼ ܦܵܪܘܿܩܲܢ ܟܐܝܼ ܒܬܲܠܡ̈ܝܼܕܿܝܼܟ܀", ":ܐܵܪܵܐ ܣܡ̈ܲܝܐ ܣܲܡ̈ܝܲܝ ܠܸܒܵܐ ܪܡܲܐ ܦܵܪܘܿܩܲܢ", "ܒܢܲܝ̈ܟܿܘܿܢ ܐܸܢܘܿܢ ܕܠܐ ܡܦܵܣܝܼܢ ܒܝܼ ܒܸܪ̈ܓܼܫܲܝ ܦܲܓܼܪܐ܀", ":ܠܵܐ ܓܹܝܪ ܥܕܲܟܸܿܝܠ ܫ̣ܡܲܥܘ ܒܐܕܢܲܝ̈ܗܘܿܢ ܠܩܵܠ ܟܵܪܘܿܙܘܼܬܼܝ", "ܘܠܵܐ ܥܲܝܢܲܝ̈ܗܘܿܢ ܚ̈ܙܝܼ ܐܬܼ̈ܘܵܬܼܵܐ ܕܲܥܒܼܵܕ ܐܝܼ̈ܕܲܝ܀", ":ܐܲܢ̄ܬܿܘܿܢ ܚܙܲܝܬܿܘܿܢ ܡܝܼ̈ܬܹܐ ܕܐܲܚܝܼܬ ܡ̣ܢ ܓܵܘ ܩܲܒܼܪܸ̈ܐ", "ܘܐܵܦ ܥܲܠ ܡܝܼܬܐ ܕܐܲܚܝܼ ܨܸܒܼܝܢܝ ܓܙܲܡܬܿܘܿܢ ܡܵܘܬܿܐ܀", ":ܐܲܢܬܿܘܿܢ ܫ̣ܡܲܥܬܿܘܿܢ ܩܵܠ ܦܸܬܼܓܼܵܡܸ̈ܐ ܕܲܢܒܼܝܼܬܼܵܐ", "ܕܝܲܠܩܘܿܒܼ ܟܸܐܢܵܐ ܘܕܼܵܘܝܼܕܼ ܡܲܠܟܵܐ ܘܐܵܦ ܕܲܙܟܲܪܝܵܐ܀", ":ܒܲܪܸܟ ܝܲܥܩܘܿܒܼ ܠܦܸܐܪܵܐ ܕܡܸܢܹܗ ܘܲܥܠܲܝ ܣܲܒܿܪܸܗ", "ܕܢܸܗܘܘܿܢ ܡܸܢܸܗ ܢܒܼ̈ܝܼܐ ܘܡܲܠ̈ܟܸܿܐ ܥܸܕܼܡܵܐ ܠܡܹܐܬܼܝܼܬܼܝ܀", ":ܝܲܗ̣̄ܒ ܗ̄ܘ̣ܵܐ ܐܬ̤ܐ ܕܥܲܠ ܓܲܒܿ ܥܝܼܠܵܐ ܡܸܙܕܲܚܲܝ ܗ̄ܘ̣ܵܐ", "ܘܗܵܐ ܐܸܫܬܲܠܡܬ̤ ܒܗܵܢܐ ܝܵܘܡܵܐ ܘܠܵܐ ܗܲܝܡܸܢܬܿܘܿܢ܀", ":ܘܲ[ܠ]ܗܵܝ̇ ܐܵܬ̤ܵܐ ܕܝܲܗ̣̄ܒܼ ܗ̄ܘ̣ܵܐ ܝܲܥܩܘܿܒܼ ܒܐܸܟܸܿܝܡ ܒܘܼܪܟܿܬܼܵܐ", "[ܗܲ]ܝ ܝܲܗ̣̄ܒܼ ܙܟܲܪܝܐ ܕܟܲܕ ܬܸܚܙܘܵܢܵܝܗܝ ܠܵܐ ܬܸܬܼܦܲܠܓܼܘܼܢ܀", ":ܘ[ܐ]ܦ ܥܲܠ ܫܲܒܼܪܸ̈ܐ ܕܝܗ̣̄ܒܼܘ ܗ̄ܘ̣ܵܘ ܫܘܼܒܼܚܵܐ ܕܠܐ ܒܲܥܝܵܕܐ", "[ܚܵ]ܘܝܼ ܕܵܘܝܼܕ ܒܪܘܼܚܵܐ ܕܩܘܼܕܫܵܐ ܕܬܼܘܼܒܼ ܬܸܫܲܬܪܪܘܼܢ܀", ":ܡ̣ܢ ܦܘܼܡܵܐ ܠܲܡ ܕܓܲܒܼܪܹ̈ܐ ܥܠܲܝܡܹ̈ܐ ܘܲܕܝܼ̈ܠܘܕܐ", "ܬܩܸܢ ܗ̄ܘ̣ܵܐ ܫܘܼܒܼܚܵܐ ܕܲܡܙܲܡܪܝܼܢ ܠܹܗ ܠܡܵܪܝܐ ܡܵܪܢ܀", "ܘܩܲܕܲܡ ܕܵܘܝܼܕ ܚ̣ܙܵܐ ܗ̄ܘ̣ܵܐ ܒܪܘܼܚܵܐ ܢܩܲܡܬܼܟܘܿܢ ܕܲܥܠܲܝ:", "ܘܦܲܫܸܩ ܘܐܸܡ̣ܪ ܕܩܲܠܸܣܘ ܫܲܒܼܪܸ̈ܐ ܡܸܛܠܬܲܟܼܘܿܢ܀", ":ܘܲܟܼܒܲܪ ܬܹܐܡܪܘܼܢ ܒܓܼܵܘ ܪܸܥܝܵܢܟܼܘܿܢ ܪܵܚܸ̇ܡ ܚܘܼܬܼܪܐ", "ܕܚܲܣܝܼܪܘܼܬܼܵܐ ܥܒܲܕܬܹܗ ܕܢܸܪܟܲܒܼ ܥܝܼܠܵܐ ܫܝܼܛܵܐ܀", ":ܠܵܐ ܗ̄ܘ̣ܵܐ ܡܸܛܠ ܕܠܲܝܬܿ ܠܝܼ ܪܟܼܘܼܒܵܐ ܩܲܠܝܼܠ ܪܲܗܛܵܐ", "ܪܸܟܼܒܸܿܬܼ ܥܝܼܠܐ ܡܲܬܲܝܢ ܗܠܲܟܼܬܐ ܩܕܼܵܡ ܟܸܢ̈ܫܲܝܟܿܘܿܢ܀", ":ܕܝܼܠܝ ܐܸܢܘܿܢ ܓܹܝܪ ܫܡܲܝܐ ܘܐܲܪܥܵܐ ܘܟܼܠܡܵܐ ܕܲܒܼܗܘܿܢ", "ܘܫܲܠܝܼܛ ܨܸܒܼܝܵܢܝ ܥܲܠ ܚܲܝ̈ܘܵܬܼܐ ܘܥܲܠ ܦܵܪ̈ܚܵܬܼܐ܀", ":ܗܘ̇ ܕܫܲܕܲܪ ܠܝܼ ܒܲܪ ܐܲܬܵܢܐ ܠܵܘ ܕܝܼܠܹܗ ܗ̄ܘ̣ܵܬܼ", "ܚܲܝܠܵܐ ܕܡܵܪܘܼܬܼܝ ܐܲܙܝܼܥܹܗ ܗ̄ܘ̣ܵܐ ܘܠܵܐ ܐܸܬܼܥܨܝܼ܀", ":ܘܐܝܟ ܕܐܲܙܝܼܥܸܬܼ ܒܗ̇ܘ ܕܲܩܢܸܐ ܗ̄ܘ̣ܵܐ ܒܲܪ ܐܲܬܵܢܐ", "ܡܸܨܐ ܗ̄ܘܝܹܬܼ ܕܐܲܙܝܼܥ ܐܵܦ ܒܗ̇ܘ ܕܲܩܢܸܐ ܣܘܓܲܠܐ ܕܪ̈ܲܟܼܫܵܐ܀", ":ܗܵܕܸܐ ܕܥܸܒܼܕܲܬܼ ܒܗܵܢܐ ܝܵܘܡܵܐ ܕܪܸܟܲܒܸܿܬܼ ܥܝܼܠܵܐ", "ܕܬܸܫܠܲܡ ܨܹܐܕܲܝ ܗܵܝ̇ ܕܐܸܬܼܢܲܒܿܝܼܘ ܢܒܼܝܼ̈ܐ ܒܪܘܼܚܵܐ܀", ":ܚܕܵܐ ܓܹܝܪ ܗܵܕܲܐ ܗ̄ܝ̣ ܕܐܸܥܒܸܿܕ ܣܵܟܼܵܐ ܠܲܢܒܼܝܼܘܼܬܲܢ", "ܘܐܸܬܸܿܠ ܛܘܼܦܣܵܐ ܕܡܲܟܿܝܼܟܼܘܼܬܼܐ ܠܲܡܫܲܡܫܵܢܲܝ̈܀", ":ܕܐܸܢ ܗܘ̤ ܕܐܸܢܵܐ ܕܐܝܼܬܿܝ ܡܵܪܐ ܪܟܼܒܸܿܬܼ ܥܝܼܠܵܐ", "ܟܵܡܵܐ ܟܸܝܬܼ ܗܸܢܘܿܢ ܠܵܐ ܢܸܙܕܿܚܝܘܼܢ ܥܲܠ ܩܵܪ̈ܘܿܟܹܐ܀", ":ܟܠܗܘܿܢ ܡܲܠ̈ܟܹܐ ܕܥܲܠ ܩܵܪ̈ܘܿܟܸܐ ܡܸܙܕܲܚܝܼܢ ܗ̄ܘ̣ܵܘ", "ܠܵܐ ܨܲܝܸܒܼܘܼ ܗ̄ܘ̣ܘ ܫܲܝܢܵܐ ܠܐܲܪܥܵܐ ܒܲܪ̈ܟܼܘܿܒܲܝܗܘܿܢ܀", ":ܘܐܸܢܐ ܕܲܨܒ̇ܝܹܬܼ ܘܪܸܟܼܒܹܿܬܼ ܥܝܼܠܵܐ ܒܝܲܕܼ ܡܲܟܿܝܼܟܼܘܼܬܼܝ", "ܒܝܼ ܡܸܫܬܲܝܢܝܼܢ ܫܡܲܝܐ ܘܐܲܪܥܵܐ ܘܠܵܐ ܡܸܬܿܬܿܙܝܼܥܝܼܢ܀", ":ܠܡ̇ܢ ܐܡ̇ܪܝܼܬܿܘܿܢ ܕܲܟܼܐܝܼ ܒܫܲܒܼܪܸ̈ܐ ܕܲܡܩܲܠܣܝܼܢ ܠܝܼ", "ܫܲܬܸܿܩܘ ܐܸܢܘܿܢ ܟܒܲܪ ܡܸܫܬܿܬܿܩܝܼܢ ܒܝܲܕ ܡܸܠܲܝܟ̈ܘܿܢ܀", ":ܘܐܸܢ ܐܵܘܦܲܝܬܿܘܿܢ ܒܩܵܠ ܐܘܼܫܲܥ̈ܢܸܐ ܕܲܡܩܲܠܣܝܼܢ ܠܝܼ", "ܐܲܠܸܦܘ ܐܸܢܘܿܢ ܕܲܟܼܒܲܪ ܢܸܫܠܘܿܢ ܐܝܟ ܡܵܐ ܕܐܲܢ̄ܬܿܘܿܢ܀", ":ܘܐܢ ܠܝܼ ܬܹܐܡܪܘܼܢ ܕܐܸܟܼܐܸܐ ܒܫܲܒܼܪܸ̈ܐ ܕܵܙ̇ܡܪܝܼܢ ܫܘܼܒܼܚܵܐ", "ܩܥ̈ܝܵܢ ܟܸ̈ܐܦܸܐ ܫܲܘܼܒܼܚܵܐ ܐ̄ܚܪܸܢܐ ܕܪܲܒܿ ܡ̣ܢ ܗܵܢܵܐ܀", "ܘܐܸܢܗ̤ܘ ܕܟܸܐܦܸ̈ܐ ܙܵܡܪ̈ܵܢ ܫܘܼܒܼܚܵܐ ܠܐܲܠܵܗ ܟܠܵܐ:", "ܐܲܢܬܿܘܢ ܟܵܗ̈ܢܹܐ ܕܒܲܪܬܼ ܐܘܿܪܸ ܫܠܸܡ ܠܡ̇ܢ ܚܵܣܡ̇ܝܼܬܿܘܿܢ܀", ":ܗܵܠܝܼܢ ܟܠܗܸܝܢ ܣܥܲܪ ܦܵܪܘܿܩܲܢ ܒܗܵܢܐ ܝܵܘܡܵܐ", ":ܐܲܝܟ ܕܐܸܬܼܢܲܒܝܼܘ ܢܒܼܝܼܵܘ̈ܗܝ ܒܪܘܼܚܵܐ ܕܐܲܠܸܦ ܐܸܢܘܿܢ", ":ܟܢܫܸ̈ܐ ܢܦܲܩ̣ܘ ܗ̄ܘ̣ܵܘ ܠܐܘܼܪܥܸܗ ܕܡܵܪܢ ܒܣܵܘ̈ܟܲܝ ܙܲܝܬܿܐ", "ܘܚܢܲܢ ܢܲܦܸܩ ܚܣܵܡܵܐ ܡܸܢܲܢ ܝܠܕܹܿܗ ܕܒܼܝܼܫܵܐ܀", ":ܠܵܐ ܬܘܼܒܼ ܬܸܐܠܲܕ ܐܸܡܵܐ ܕܪܘܼܚܵܐ ܡܲܥܡܘܿܕܝܼܬܼܵܐ", "ܝܲܠܕܐ ܕܣܵܥܲܪ ܪܸܓܿܬܸܗ ܒܝܼܫܬܿܐ ܕܐܵܟܸ̇ܠ ܩܲܪܨܵܐ܀", ":ܘܐܲܝܢܵܐ ܕܝܵܢܸ̇ܩ ܕܡܵܐ ܝܲܩܝܼܪܐ ܕܥܸܨܪܲܬ̤ ܪܘܼܡܚܵܐ", "ܐܲܝܟ ܨܸܒܼܝܵܢܹܗ ܕܡܵܪܢ ܝܼܫܘܿܠ ܢܫܲܠܸܡ ܚܲܝܵܘ̈ܗܝ܀", ":ܘܐܲܝܵܢܐ ܕܪܵܗܟ ܪܲܗܛܵܐ ܦܲܐܝܐ ܕܙܲܕܝܼܩܘܼܬܼܵܐ", "ܬܸܥܪܘܿܩ ܛܘܼܥܝܲܝ ܡ̣ܢ ܒܲܪܬܼ ܩܵܠܹܗ ܐܲܝܟܿܐ ܕܡܲܟܼܪܸܙ܀", ":ܘܐܲܝܢܵܐ ܕܐܸܬܼܓܿܒܼܝܼ ܒܥܸܕܲܬܼ ܩܘܼܕܫܵܐ ܠܲܡܟܲܗܵܢܘ", "ܐܲܝܟ ܨܸܒܝܼܵܢܹܗ ܕܪܸܫ ܟܵܗܢܘܼܬܼܐ ܢܕܲܒܿܪ ܥܵܢܸ̈ܗ܀", ":ܘܟܼܠ ܕܐܸܬܼܗܲܝܡܲܢ ܒܗܵܢܐ ܥܵܠܡܵܐ ܥܲܠ ܡܲܪ̈ܗܵܛܹܐ", "ܢܣܲܒܥ ܡܸܢܗܘ̤ܿ ܠܐܲܝܢܵܐ ܕܲܣܢܝܼܩ ܥܲܠ ܬܘܼܪܣܝܵܐ܀", ":ܕܲܒܼܗܵܘ̇ ܝܵܘܡܵܐ ܕܐܵܬܸ̇ܐ ܒܫܘܼܒܼܚܹܗ ܡܲܠܟܿܐ ܕܪܵܘܡܵܐ", "ܢܸܫܬܿܘܸܐ ܕܢܸܥܘܿܠ ܠܗܵܝ̇ ܡܲܠܟܿܘܼܬܼܵܐ ܕܐܸܫܬܵܘܕܝܼ ܠܲܢ܀"], "lines": ["ܐܚܪܸܢܐ ܕܥܸܐܕܐ ܕܐܘܼܫܥܵܢܐ.", "ܥܘܼܢܵܝܵܐ", "ܒܥܲܝܢܵܐ ܕܪܘܼܚܵܐ ܚܵܪܘ ܒܵܟ ܝܲܠܘܼ̈ܕܹܐ.", "ܟܲܕ ܥܹܐܠ ܗ̄ܘ̤̇ܝܬܿ ܘܝܲܒܸܒܼܘ ܬܸܫܒܿܘ̄܀", ":ܐܚ̈ܝ", ":ܬܲܗܪܐ ܗ̣̄ܝ ܪܲܒܿܐ ܡܕܲܒܿܪܵܢܘܼܬܹܗ ܕܐܲܠܵܗ ܟ̱ܠܵܐ", "ܘܲܠܦܵܪ̈ܘܫܹܐ ܡܥܝܼܪܵܐ ܟܠܫܵܥ ܠܘܵܬܼ ܬܸܫܒܿܘܿܚܬܿܐ܀", ":ܠܵܐ ܡܸܨܐ ܦܘܼܡܵܐ ܟܠ ܕܲܥܒܼܝܼܪܵܐ ܗ̄ܘ̣ ܠܡܸܐܡܲܪ ܫܘܼܒܼܚܹܗ", "ܕܐܲܝܠܸܝܢ ܛܘܼܒܹ̈ܐ ܐܲܕܪܸܟ ܓܸܢܣܲܢ ܒܝܲܕ ܛܲܝܒܿܘܼܬܹܗ܀", ":ܒܓܼܵܘ ܨܵܡܲܪܬܿܐ ܕܡܵܝܘܿܬܼܘܼܬܐ ܛܒܼܝܼܥ̣ ܗ̄ܘ̣ܵܐ ܓܸܢܣܲܢ", "ܘܲܡܫܲܥܒܲܕ ܗ̄ܘ̣ܵܐ ܠܡܵܘܬܐ ܛܪܘܼܢܐ ܐܲܝܟ ܕܲܠܡܵܠܟܿܐ܀", ":ܠܲܪ̈ܓܼܝܼܓܼܵܬܐ ܕܡܵܝܘܿܬܼܘܼܬܐ ܫܲܡܸܫ ܗ̄ܘ̣ܵܐ ܟܠ", "ܘܐܬܲܢܲܨܚ ܗ̄ܘ̣ܵܐ ܡܵܘܬܿܐ ܝܲܥܢܐ ܥܲܠ ܐ̄ܢܵܫܘܼܬܲܢ܀", ":ܠܵܐ ܫܸܦܪܬ̤ ܠܹܗ ܠܡܲܬܸܩܢ ܟܠ̱ܵܐ ܥܲܠ ܫܘܼܥܒܵܕܲܢ", "ܘܫܲܕ̣ܪ ܠܲܒܼܪܹܗ ܘܕܲܠܹܝܗ ܠܓܸܢܣܲܢ ܡ̣ܢ ܡܲܦܘܼܠܬܹܿܗ܀", ":ܥܩ݂ܲܪ ܡ̣ܢ ܚܲܩܐܐ ܕܥܲܦܪܵܢܘܬܲܢ ܟܠܗܘܿܢ ܚܲܫܹ̈ܐ", "ܘܐܸܫܬܵܘܕܝܼ ܠܲܢ ܣܚܡܲܬܼ ܒ̈ܢܲܝܐ ܡܲܠܝܼܬܲ ܛܘܼܒܹ̈ܐ܀", ":ܘܡ̣ܢ ܕܐܸܬܲܪܒܲܪ ܚܲܬܿܝܼܬܼܐܝܼܬܼ ܐܲܝܟ ܡܵܐ ܕܲܦܐܸܐ", "ܣܠܸܩ ܠܲܫܡܲܝܐ ܘܐܸܫܬܿܘܝܼ ܠܡܵܘܬܲܒܼܵܐ ܕܡ̣ܢ ܚܲܡܝܼܢܵܐ܀", ":ܘܐܲܝܟ ܕܲܫ̣ܦܲܪ ܠܹܗ ܚܲܪܪ ܠܓܸܢܣܲܢ ܡ̣ܢ ܥܲܒܼܕܘܼܬܼܵܐ", "ܒܵܬܲܪ ܕܲܚܙ̣ܩ ܫ̣ܒܲܩ ܥܘܼܗܕܵܢܹܗ ܒܥܹܕܲܬܼ ܩܘܼܕܫܐ܀", ":ܣܵܡ̣ ܒܹܗ ܒܥܵܠܡܵܐ ܥܹܕܬܿܐ ܓܒܼܝܼܬܐ ܒܲܕ ܡܘܼܬܼ ܓܘܼܫܡܵܐ", "ܘܥܸܐܕܹ̈ܐ ܒܓܼܵܘܵܗ̇ ܐܲܝܟ ܗܲܕܵܡܹ̈ܐ ܚܲܕ ܒܵܬܲܪ ܚܲܕܼ܀", ":ܠܵܐ ܒܸܣܡܲܬܼ ܠܹܗ ܕܢܲܪܦܸܐ ܥܸܕܬܹܿܗ ܕܠܵܐ ܥܲܕܥܸܕܹ̈ܐ", "ܕܠܵܐ ܬܸܛܥܸܐ ܠܵܗ̇ ܡܕܲܒܿܪܢܘܼܬܹܗ ܦܲܓܼܪܵܢܵܝܬܿܐ܀", ":ܘܐܲܝܟ ܡܵܐ ܕܦܲܓܼܪܢ ܡ̣ܢ ܗܲܕܵܡܹ̈ܐ ܗ̄ܝ̣ ܣܵܥܘܿܪܼܘܼܬܹܗ", "ܡܕܲܒܿܪܵܢܘܼܬܹܗ̇ ܡ̣ܢ ܥܲܕܥܸ̈ܕܹܐ ܡܸܬܼܝܲܕܥܵܐ ܠܲܢ܀", ":ܠܵܐ ܡܸܨܐ ܓܘܼܫܡܵܐ ܕܠܐ ܗܲܕܵܡܹ̈ܐ ܠܡܸܣܥܲܪ ܡܸܕܹܿܡ", "ܘܟܼܠ ܗܲܕܵܡܵܐ ܕܝܼܠܹܗ ܡܚܵܘܹܐ ܒܲܠܚܘܿܕܼܵܐܝܼܬܼ܀", ":ܘܐܸܢ ܚܲܕ ܗܲܕܵܡ ܡܬܲܪܣܸܐ ܗ̄ܘ̣ܵܐ ܠܹܗ ܠܟܼܠܹܗ ܓܘܼܫܡܵܐ", "ܡ̣ܢ ܝܲܬܿܝܼܪܘܼ ܐܝܼܬܲܝܗܘܿܢ ܗ̄ܘ̣ܵܘ ܒܹܗ ܣܲܓܲܝܹܐܝ̈ܐ܀", ":ܘܐܸܢ ܠܐ ܣܵܦܹ̇ܩ ܚܲܕܼ ܗܲܕܵܡܵܐ ܠܟܼܠܹܗ ܓܘܼܫܡܵܐ", "ܘܐܦܠܵܐ ܠܥܹܕܬܐ ܚܲܕ ܥܲܕܥܹܕܵܐ ܡܚܵܘܐ ܟܠܗܘܿܢ܀", ":ܠܵܐ ܡܹܨܐ ܥܹܐܕܵܐ ܕܝܲܠܕܹܗ ܕܡܵܪܢ ܠܲܡܚܵܘܝܵܘܼ", "ܐܲܝܠܹܝܢ ܕܲܣܥ݂ܲܪ ܒܝܵܘܡܵܐ ܕܲܥ̣ܡܲܕ ܡ̣ܢ ܝܘܿܚܲܢܵܢ܀", ":ܘܐܵܦܠܐ ܥܸܐܕܐ ܕܲܥ̣ܡܲܕ ܗ̄ܘ̣ܵܐ ܒܹܗ ܡܸܨܐ ܕܲܢܒܲܕܹܿܩ", "ܗܵܝ̇ ܙܵܟܼܘܼܬܼܵܐ ܕܠܘܼܩܒܲܠ ܒܝܼܫܵܐ ܒܫܘܼܠܵܡ ܨܵܘܡܹܗ܀", ":ܘܐܵܦܠܵܐ ܟܠܗܘܿܢ ܥܹ̈ܐܕܹܐ ܫܒܼܝܼܚܹ̈ܐ ܕܲܒܼܓܼܵܘ ܥܸܕܬܿܐ", "ܡܸܨܝܢ ܕܲܢܚܵܘܘܿܢ ܟܠ ܕܐܸܫܬܲܡܲܫ ܒܗܵܢܐ ܝܵܘܡܵܐ܀", ":ܒܗܵܢܐ ܝܵܘܡܵܐ ܫܠܸܡ ܒܘܼܕܵܩܐ ܕܲܢܒܼܝܼܘܼܬܼܵܐ", "ܕܝܲܥܩܘܿܒܼ ܣܵܒܼܵܐ ܘܕܲܘܝܼܕ ܡܲܠܟܿܐ ܘܐܵܦ ܕܲܙܟܲܪܝܵܐ܀", ":ܒܗܵܢܐ ܝܵܘܡܵܐ ܚܵܘܝܲܬ̤ ܡܸܠܬܹܗ ܕܝܲܠܩܘܿܒ ܟܹܐܢܵܐ", "ܗܝ̇ ܕܐܸܬܼܟܲܬܼܒܿܬ̤ ܡ̣ܢ ܩܕܼܵܡ ܕܲܪܸ̈ܐ ܥܲܠ ܦܵܪܘܿܩܲܢ܀", ":ܠܵܐ ܠܲܡ ܢܸܥܢܲܕ ܫܲܒܼܛܵܐ ܕܢܡܠܸܟ ܥܲܠ ܝܗܘܼܕܵܐ", "ܘܠܵܐ ܡܒܲܕܿܩܵܢܐ ܕܗܘܝ̤ܗ ܢܒܼܝܼܐ ܡ̣ܢ ܒܹܝܬܼ ܪܸ̈ܓܼܠܵܘܗܝ܀", ":ܥܕܲܡܵܐ ܕܢܸܐܬܹܐ ܡ̇ܢ ܕܕܼܝܠܹܗ ܗ̄ܝ̣ ܡܲܠܟܿܘܼܬܼ ܥܵܠܲܡ", "ܘܗܵܝܕܲܢ ܢܸܒܼܛܲܠ ܢܒܼܝܼ̈ܐ ܘܡܲܠܟܿܐ ܡ̣ܢ ܝܼܗܘܼܕܼܵܐ܀", ":ܕܝܼܠܹܗ ܐܝܼܬܸܝܗ̇ ܡܲܠܟܿܘܼܬܼ ܥܵܠܲܡ ܕܠܵܐ ܫܘܼܠܵܡܵܐ", "ܘܗܵܢܐ ܐܝܼܬܼܵܘܗܝ ܫܘܼܠܵܡ ܐܪ̈ܙܹܐ ܘܣܘܼܟܵܝ ܥܲܡܡܹ̈ܐ܀", ":ܘܐܲܝܟ ܕܐܸܬܼܢܲܒܿܝܼ ܝܲܥܩܘܿܒܼ ܐܲܒܼܵܘܼܗܝ ܡ̣ܢ ܩܕܼܵܡ ܕܵܪܹ̈ܐ", "ܠܲܝܬܿ ܒܲܝܗܘܼܕܵܐ ܢܒܼܝܼܵܐ ܘܡܲܠܟܿܐ ܡܸܢܹܗ ܘܲܠܟܵܐ܀", ":ܠܲܝܬܿ ܠܹܗ ܡܵܕܲܝܢ ܡܲܦܬܲܚ ܦܘܼܡܵܐ ܠܲܝܗܘܼܕܵܝܵܐ", "ܕܠܵܐ ܗ̄ܘ̣ܵܐ ܡܫܝܼܚܵܐ ܗ̄ܘ̣ ܡܲܠܟܿܐ ܕܐܸܡ̣ܪ ܝܲܥܩܘܿܒܼ ܣܵܒܼܵܐ܀", ":ܠܵܐ ܡܸܨܐ ܡܚܵܘܹ̇ܐ ܕܐܝܼܬܼ ܠܹܗ ܡܲܠܟܿܐ ܡܸܢܹܗ ܘܲܥܠܵܘܗܝ", "ܘܠܲܝܬܿ ܠܹܗ ܐܲܬܼܪܐ ܠܲܡܚܵܘܵܝܼܘ ܢܒܼܝܼܵܐ ܒܥܲܡܹܗ܀", ":ܘܐܸܬܗ̤ܘ ܕܲܥܲܢܲܕ ܢܒܼܝܼܐ ܘܡܲܠܟܿܐ ܐܝܟ ܡܵܐ ܕܲܥܢܲܕܘ", "ܗܘ̤ܝܘ ܡܵܕܲܝܢ ܕܒܹܗ ܐܸܫܬܲܠܡܲܬ̤ ܡܸܠܬܹܗ ܕܝܲܥܩܘܿܒܼ܀", ":ܘܲܟܼܒܲܪ ܐܵܡ̇ܪ ܥܲܠ ܕܐܸܬܼܒܲܪܲܪܢ ܒܟܼܠ ܐܲܬܼܪ̈ܘܵܢ", "[...ܬܿ] ܠܲܢ ܢܒܼܝܼܐ ܘܐܵܦܠܵܐ ܡܲܠܟܵܐ ܕܲܢܕܲܒܿܪ ܠܲܢ܀", ":ܒܐܝܢܐ ܙܲܒܼܢܵܐ ܢܦܲܩ̣ܬܿ ܡ̣ܢ ܐܲܪܥܵܟ ܐܘܿ ܛܵܠܸܘܿܡܵܐ", "ܕܠܐ ܗܘ̤ܐ ܢܒܼ̈ܝܼܐ ܘܡ̈ܲܠܟܹܿܐ ܗܘ̤ܵܘ ܠܵܟ ܡ̣ܢ ܩܕܼܵܡ ܡܵܪܢ܀", "ܒܸܡܨܪܹܝܢ ܕܲܗܘ̤ܝܬܿ ܡܘܼܫܸܐ ܘܡܲܪܝܼܡ ܢܒܼ̈ܝܼܐ ܗܘ̤ܵܘ ܠܵܟ܀", "ܘܲܒܼܓܼܵܘ ܒܵܒܸܠ ܕܒܹܝܬܼ ܚܲܢܲܢܝܵܐ ܥܲܡ ܕܵܢܝܼܐܝܹܠ܀", ":ܗܵܠܹܝܢ ܬܠܵܬܐ ܝܲܗ̣̄ܒܼ ܠܵܟ ܒܒܼܵܒܹܠ ܥܲܡ ܚܲܙܩܝܼܐܹܝܠ", "ܘܝܼܫܘܿܥ ܟܵܗܢܐ ܘܥܵܙܪ̈ܐ ܣܵܦܪܵܐ ܥܲܡ ܙܘܼܪܒܵܒܹܠ܀", ":ܠܡܵܢܵܐ ܗܵܫܵܐ ܓܠܝܼܙܝܼܢ ܡܸܢܵܟ ܢܒܼܝܼ̈ܐ ܘܡܲܠܟܹ̈ܐ", "ܘܠܵܐ ܝܲܩܝܼܪ ܐܢ̄ܬܿ ܥܲܠ ܐܲܠܗܵܐ ܒܝܲܕܼ ܒܝܼ̈ܫܬܼܟ܀", ":ܪܘܼܚܵܐ ܐܲܠܦܸܗ ܠܚܲܥܩܘܿܒܼ ܣܵܒܼܵܐ ܠܲܡܒܲܪܵܟܼܬܼ", "ܘܣܵܡ̣ ܗ̄ܘ̣ܵܐ ܬܚܘܼܡܵܐ ܕܝܲܩܝܼܪܘܼܬܼܟ ܥܕܲܡܵܐ ܠܡܵܪܢ܀", ":ܫܩܝܼܠ ܗ̄ܘ̣ܵܐ ܡܸܢܵܟ ܗ̇ܘ ܐܝܼܩܵܪܐ ܕܐܝܼܬܼ ܗ̄ܘ̣ܐ ܒܥܲܡܵܟ", "ܘܠܵܐ ܡܸܬܼܥܲܠܝܹܬܿ ܠܗܵܝ̇ ܪܲܒܿܘܼܬܼܐ ܕܲܢܚܬܿܬ ܡܸܢܵܗ̇܀", ":ܐܲܝܢܵܘ ܙܲܒܼܢܵܐ ܕܕܲܒܼܪܵܟ ܫܸܒܼܝܵܐ ܠܐܬܿܪ̈ܘܵܬܼܐ", "ܕܠܵܘ ܡܸܢܝܵܢܐ ܦ̣ܣܲܩ ܠܵܟ ܪܸܡܙܵܬ ܫ̈ܢܲܝܵܐ ܕܬܸܗܘܸܐ܀", ":ܫܢ̈ܝܼܢ ܐܲܪܒܲܥܡܵܐܐ ܦܣܲܩ̣ ܠܵܟ ܕܬܸܗܘܸܐ ܒܐܲܪܥܵܐ ܕܡܸܨܪܝܼܢ", "ܘܲܒܼܓܼܘ ܒܵܒܸܠ ܫ̈ܢܲܝܐ ܫܲܒܼܥ̣ܝܢ ܘܟܼܢ ܡܸܬܼܦܲܪܩܲܬܼ܀", ":ܘܗܵܫܐ ܕܲܣܒܲܪܬܿ ܕܲܒܼܫܸܒܼܝܐ ܐܢ̄ܬܿ ܠܒܲܪ ܡ̣ܢ ܨܸܗܝܘܿܢ", "ܟܡܵܐ ܦܣܝܼ̈ܩܵܢ ܠܵܟ ܫ̈ܢܲܒܐ ܕܬܸܗܘܸܐ ܘܟܼܢ ܦܵܢܹܐ ܐܲܢ̄ܬܿ܀", ":ܫ̣ܠܝܼ ܘܠܐ ܬܸܫܓܿܘܿܫ ܐܘܿ ܛܵܠܘܿܡܵܐ ܥ̣ܒܲܪ ܐܝܼܩܵܪܟ", "ܕܢܲܚ̣ ܠܹܗ ܡܲܠܟܿܐ ܕܡܸܛܠܵܬܹܗ ܡܸܬܼܝܲܩܲܪ ܗ̄ܘ̣ܝܬܿ܀", ":ܠܐ ܬܸܬܼܦܲܠܓܼ ܓܙܝܼܪܵܐ ܕܒܸܣܪܐ ܘܥܘܼܪܠܵܐ ܕܠܸܒܿܐ", "ܬܿܐ ܐܸܬܼܒܲܩܵܐ ܦܵܪܘܿܫܵܐܝܼܬܼ ܒܡܸ̈ܠܲܝ ܝܲܥܩܘܿܒܼ܀", ":ܚܙܝܼ ܐܵܬܼ̈ܘܼܬܼܵܐ ܕܩܲܕܹܿܡ ܐܸܡ̣ܲܪ ܥܲܠ ܗܘ̇ ܡܲܠܟܿܐ", "ܕܲܥܬܼܝܼܕ ܕܢܸܐܬܸܐ ܢܲܥܒܲܪ ܡܸܢܵܟ ܢܒܼ̈ܝܼܐ ܘܡܲܠ̈ܟܸܿܐ܀", ":ܢܸܐܣܘܿܪ ܥܝܼܠܹܗ ܒܝܲܕܼ ܫܲܒܿܘܼܩܵܐ ܕܓܼܘܼܦ̈ܢܲܝ ܟܲܪܡܵܐ", "ܘܠܵܐ ܢܸܬܼܒܲܗܪܵܪ ܥܝܐܐ ܘܢܸܦܣܘܿܩ ܡ̣̤ ܫܲܒܿܘܼܩܹ̈ܐ܀", ":ܒܗܵܕܹܐ ܐܵܬ̤ܐ ܡܚܵܘܹܐ ܡܚܵܘܹܐ ܚܝܲܠܗ ܕܲܡܫܲܥܒܸܿܕ ܟܠ", "ܘܐܲܝܟ ܕܲܠܥܝܼ̈ܠܵܐ ܡܟܲܒܸܿܫ ܛܪ̈ܵܘܼܢܹܐ ܬܚܹܝܬܼ ܡܪܵܘܼܬܹܗ܀", ":ܘܟܲܕ ܪܵܓܿܐ ܠܹܗ ܠܲܡܸܬܼ ܢܲܒܵܝܼܘܼ ܥܲܠ ܥܘܼܢܵܕܢܹܗ", "ܡܩܲܕܹܿܡ ܐܡ̇ܪܵ ܕܐܲܝܠܹܝܢ ܣܵܥܲܪ ܒܲܙܒܲܢ ܚܲܫܹܗ܀", "ܡܚܵܘܲܪ ܠܒܼܘܼܫܹܗ ܒܚܲܡܪܐ ܕܲܟܼܝܵܐ ܡܲܠܟܿܐ ܕܐܵܬܹܿܐ", "ܘܒܲܕܡܵܐ ܕܥܸܢܒܸ̈ܐ ܗܵܝ̇ ܬܲܟܼܣܝܼܬܼܵܐ ܕܡܸܬܼܥܲܛܲܦ ܒܵܗ̇܀", ":ܟܲܣܲܝܐ ܒܘܼܪܟܿܬܐ ܕܲܡܒܲܪܸܟ ܐܢ̄ܬܿ ܝܲܥܘܿܒܼ ܟܹܐܢܵܐ", "ܘܐܲܝܟܲܢ ܚܵܘܪܝܼܢ ܠܒܼܘܼܫܹ̈ܐ ܒܚܲܡܪܐ ܡܟܲܬܿܡ ܡܵܐܢܸ̈ܐ܀", ":ܘܐܸܢ ܬܲܟܼܣܝܼܬܹܗ ܥܒܼܝܼܕܬܐ ܐܝܼܬܹܝܗ̇ ܘܚܵܙܸ̇ܐ ܠܵܗ̇ ܟܠ", "ܟܒܲܪ ܠܵܒܼܘܿܫܵܗ̇ ܪܲܒܿ ܡ̣ܢ ܡܲܠ̈ܟܹܿܐ ܕܲܗ̤ܘܵܘ ܩܘܼܕܡܵܘܗܝ܀", ":ܠܵܐ ܓܲܠܝܐ ܠܟܼܠ ܡܠܬܐ ܕܐܸܡ̣ܪܬܿ ܒܸܐܣܟܹܿܐ ܒܘܼܪܟܿܬܼܵܐ", "ܘܠܵܘ ܟܠ ܝܵܕܲܥ ܕܐܲܝܟܿܢ ܚܵܘܪܝܼܢ ܠܵܒܼܘܼܫܹ̈ܐ ܕܐܸܡ݂ܲܪܬܿ܀", ":ܠܵܐ ܠܲܡ ܟܲܣܝܵܐ ܡܸܠܬܹܗ ܕܝܲܥܩܘܿܒܼ ܡ̣ܢ ܦܵܪ̈ܵܘܿܫܹܐ", "ܘܚܲܝܠܵܐ ܗ̄ܝ̣ ܪܲܒܿܐ ܠܗܲܝܡܵܢܘܼܬܼܵܐ ܕܐܲܪ̈ܬܵܕܘܼܟܿܣܸܐ܀", ":ܚܲܡܪܐ ܡܵܘܬܐ ܗ̄ܘ̣ ܕܒܸܗ̤ܘ ܡܟܲܬܲܡ ܓܸܢܣܵܐ ܕܐܢܵܫܵܐ", "ܘܦܲܓܼܪܐ ܕܲܥܛܝܼܦ ܠܵܐ ܡܟܲܬܸܿܡ ܠܹܗ ܡܵܘܬܸܿܐ ܝܲܥܢܵܐ܀", ":ܘܡܸܛܠ ܕܡܲܪܟ ܘܐܲܫܠܸܡ ܢܲܦܫܹܗ ܠܚܲܫܵܐ ܕܡܵܘܬܿܐ", "ܣܠܸܩ ܠܲܫܡܲܝ̈ܐ ܘܐܸܫܬܿܘܝܼ ܠܡܵܘܬܿܒܼܵܐ ܕܡ̣ܢ ܚܲܡܝܼܢܵܐ܀", ":ܡܚܵܘܲܪ ܒܚܲܡܪܐ ܠܒܼܘܼܫܵܐ ܕܲܥܛܝܼܦ ܡ̣ܢ ܐܢܵܫܘܼܬܲܢ", "ܘܒܲܕܡܵܐ ܕܥܸܢܒܹ̈ܐ ܗܵܝ̇ ܬܲܟܼܣܝܼܬܼܵܐ ܕܡ̣ܢ ܒܹܝܬܼ ܕܵܘܝܼܕ܀", "ܗܵܕܹܐ ܕܐܸܡ̣ܪ ܒܲܢܒܼܝܼܘܼܬܼܵܐ ܥܲܠ ܥܘܼܢܕܵܢܹܗ܆", "ܬܒܼܪܵܐ ܗ̄ܝ̣ ܪܲܒܿܐ ܥܲܠ ܩܸܘܪܸܠܘܿܣ ܫܠܝܼܚܵܐ ܕܙܹܐܵܦܐ܀", ":ܡܵܢܐ ܢܸܐܡܲܪ ܗ̇ܘ ܡܲܚܫܵܢܐ ܕܐܲܠܵܗܘܼܬܼܵܐ", "ܠܘܼܩܒܲܠ ܝܲܥܩܘܼܒܼ ܕܝܲܗ̣̄ܒܸܿܗ ܠܡܵܘܬܐ ܠܦܲܓܼܪܐ ܕܡܸܢܲܢ܀", ":ܒܗܲܝܡܵܢܘܼܬܼܵܐ ܕܲܥ̣ܒܲܕ ܚܲܪܥܵܐ ܚܸܪܡܵܐ ܐܲܝܬܼ ܒܵܗ̇", "ܘܣܵܡܹܗ ܠܚܲܥܩܘܿܒܼ ܒܸܪܫܹܗ ܕܚܸܪܡܵܐ ܕܢܲܚܫܝܼܘܗܝ ܠܝܲܠܩܘܿܒܼ܀", ":ܠܵܐ ܬܸܟܼܪܸܐ ܠܵܟ ܝܲܥܩܘܿܒܼ ܡܲܠܟܿܐ ܡ̣ܢ ܩܸܘܪܸܠܘܿܣ", "ܥܲܡܵܟ ܐܲܚܪܸܡ ܠܟܹܠ ܡ̇ܢ ܕܐܡ̇ܪ ܕܲܡܫܝܼܚܵܐ ܡܝܼܬܼ܀", ":ܐܲܚܪܸܡ ܛܵܥܝܵܐ ܠܪܘܚܵܐ ܕܩܘܼܕܫܵܐ ܘܐܵܦ ܠܲܫܠܝܼܚܹ̈ܐ", "ܘܐܵܦ ܠܹܗ ܠܡܵܪܢ ܟܲܕ ܡܸܬܼܦܩܲܪ ܒܚܸܪܡܵܐ ܚܲܒܼܫܹܗ܀", ":ܠܐܲܝܢܵܐ ܠܒܼܘܼܫܵܐ ܡܚܵܘܲܪ ܚܲܡܪܐ ܢܸܫܡܲܥ ܛܵܥܝܵܐ", "ܠܗ̇ܘ ܕܡ̣ܢ ܡܲܪܝܲܡ ܐܘ ܠܗ̇ܘ ܕܲܙܩܝܼܪ ܡ̣ܢ ܐܝܼܕ̈ܝܵܐ܀", ":ܐܸܢܗ̤ܘ ܕܬܸܐܡܲܪ ܠܡܵܐܢܐ ܕܲܥܛܝܼܦ ܐܸܡ݂ܲܪ ܝܲܥܩܘܿܒܼ", "ܠܵܐ ܡܬܼܘܿܡ ܚܵܘܪܝܼܢ ܡܵܐ̈ܢܸܐ ܒܚܲܡܪܐ ܐܲܝܟ ܣܘܼܟܵܠܵܟ܀", ":ܚܲܡܪܐ ܠܡܵܐܢܵܐ ܡܵܐ ܕܡܵܛܹ̇ܐ ܠܹܗ ܟܘܼܬܼܡܵܐ ܥܵܒܸ̇ܕ", "ܘܥܲܠ ܐܲܝܢܵܐ ܟܿܝ ܐܸܡ݂ܲܪ ܝܲܥܩܘܿܒܼ ܕܲܡܚܵܘܼܪ ܠܹܗ܀", ":ܥܲܠ ܗ̇ܘ ܦܲܓܼܪܐ ܕܲܫ̣ܩܲܠ ܡܸܢܲܢ ܠܵܐ ܫܵܠܹ̇ܡ ܐܢ̄ܬܿ", "ܠܐܲܝܢܵܐ ܡܵܕܲܝܢ ܨܠܸܐ ܪܸܥܝܵܢܵܟ ܠܲܡܦܲܫܵܩܘܼ܀", ":ܝܵܕܲܥ ܐ̄ܢܐ ܓܹܝܪ ܕܐܲܝܟ ܕܲܡܥܵܕܲܐ ܡܲܪܵܚܘܼܬܼܵܟ", "ܠܝܼܚܝܼܕܵܝܐ ܡܲܫܠܲܡ ܗܵܘܢܵܟ ܠܚܵܫܘܿܫܘܼܬܼܵܐ܀", ":ܐܘܿ ܦܘܼܫܵܩܵܐ ܕܲܡܠܸܐ ܟܠܸܗ ܡܲܪܵܚܘܼܬܼܵܐ", "ܐܘܿ ܓܘܼܕܵܦܵܐ ܕܠܵܐ ܡܸܬܼܚܲܣܸܐ ܡ̣ܢ ܟܸܐܢܘܼܬܼܵܐ܀", ":ܠܵܐ ܠܲܢ ܢܸܗܘܸܐ ܕܗܵܕܹܐ ܢܹܐܡܲܪ ܕܐܲܠܗܵܐ ܚܲܫ̣", "ܘܠܵܐ ܢܸܬܼܚܲܠܲܛ ܒܓܼܘܼܕܵܐ ܕܐܲܚܫܲܬ̤ ܠܝܼܚܕܵܝܵܐ܀", ":ܢܸܚܕܹܿܐ ܟܸܢܫܲܢ ܕܲܡܚܵܕܹܿܐ ܠܹܗ ܙܟܼܪܝܵܐ ܢܒܼܝܵܐ", "ܘܲܬܿܕܘܼܨ ܥܸܕܬܿܐ ܚܠܵܦ ܒܲܪܝܼܬܼ ܨ݂ܗܝܘܿܢ ܕܥܲܚܸܩܵܐ ܠܵܗ̇܀", ":ܣܲܒܿܪܗ̇ ܢܒܼܝܼܐ ܠܒܲܪܬܼ ܐܘܿܪܸ ܫܠܸܡ ܕܡܲܠܟܹܿܟܼܝ ܐܬܹ̇ܐ", "ܕܡܵܐ ܕܚܵܙܝܵܐ ܠܹܗ ܢܵܦܩܵܐ ܠܐܘܼܪܥܹܗ ܘܲܡܩܲܒܿܐܵܐ ܠܹܗ܀", ":ܕܘܨܝ ܠܲܡ ܘܲܚܕܲܝ ܒܲܪܬܼ ܐܘܿܪܸ ܫܠܸܡ ܩܥ̣ܵܐ ܟܵܪܘܿܙܵܐ", "ܕܗܵܐ ܐܵܬܸ̇ܐ ܠܹܟܼܝ ܡܲܠܟܸܿܟܝܼ ܓܲܐܝܵܐ ܘܲܡܚܲܕܹܿܐ ܠܹܟܼܝ܀", ":ܠܵܐ ܫܲܐܸܠܬܹܗ ܒܲܪܬܼ ܐܘܪܸ ܫܠܸܡ ܕܡܵܢܲܐ ܗ̄ܝ̣ ܐܬ̤ܗ", "ܘܫܲܪܝܼ ܡܦܝܼܣ ܠܗ̇ ܡܕܲܒܿܪܵܢܘܼܬܹܗ ܐܲܝܟ ܕܐܸܬܼܦܲܩܲܕ܀", ":ܡܲܟܲܝܟ ܡܲܠܟܹܿܟܼܝ ܡ̣ܢ ܟܠ ܡܲܠ̈ܟܿܝܼܢ ܒܝܲܕܼ ܨܸܒܼܝܵܢܹܗ", "ܘܲܪ ܟܼܝܼܒܼ ܥܝܼܠܵܐ ܘܫܠܝܼܛ ܪܸܡܙܹܗ ܒܪܵܘܡܵܐ ܘܥܘܼܡܩܵܐ܀", ":ܐܲܩܸܠܝ ܡܸܢܸܟܼܝ ܝܘܼܩܪܐ ܕܚܲܫܹ̈ܐ ܕܲܟܼܪܝܼܟܸܝܢ ܠܹܟܼܝ", "ܘܠܵܐ ܬܸܬܼܪܲܦܹܝܢ ܒܣܸܘܿܓܼܵܐܐ ܕܥܲܡܡܹ̈ܐ ܕܲܚܕܝܼܪܝܼܢ ܠܹܟܼܝ܀", ":ܙܲܕܝܼܩܵܐ ܗ̄ܘ̣ ܠܲܡ ܐܵܦ ܡܲܟܿܝܼܟܼܵܐ ܐܵܦ ܦܵܪܘܿܩܵܐ", "ܘܐܵܽܦ ܥܲܡ ܥܲܡܡܹ̈ܐ ܫܠܵܡܐ ܡܡܲܠܸܠ ܕܕܝܼܠܹܗ ܐܸܢܘܿܢ܀", ":ܡ̣ܢ ܐܘܼܪܸ ܫܸܠܡ ܡܵܘܒܸܿܕ ܣܘܼܣܝܵܐ ܩܲܠܝܼܠ ܪܲܗܛܵܐ", "ܘܐܵܦ ܡ̣ܢ ܐܲܦܪܸܝܡ ܡܪܝܼܡ ܡܲܪܟܲܒܼܬܼܵܐ ܕܬܼܘܼܒܼ ܠܵܐ ܬܸܗܘܸܐ܀", ":ܐܘܿ ܡܣܲܒܪܵܢܵܐ ܕܐܲܝܬܿܝܼ ܣܒܲܪܬܼܵܐ ܠܲܒܼܢܲܝ̈ ܥܲܡܹܗ", "ܘܚܲܕܿܝܼ ܐܸܢܘܿܢ ܘܐܲܟܼܪܝܼ ܐܸܢܘܿܢ ܒܟܼܵܪܘܿܙܘܼܬܹܗ܀", "ܒܗܵܝ̇ ܓܹܝܪ ܕܐܸܡ݂ܲܪ ܕܡܲܠܟܹܿܟܼܝ ܐܵܬܼܵܐ ܚܲܕܿܝܼ ܐܸܢܘܿܢ:", "ܘܟܲܕ ܚܵܘܝܼ ܠܗܘܿܢ ܡܕܲܒܿܪܢܘܼܬܹܗ ܐܲܟܼܡܲܪ ܐܸܢܘܿܢ܀", ":ܒܗܝ̇ ܕܐܸܬܼܢܲܒܿܝܼ ܕܲܪܟܼܝܼܒܼ ܥܝܼܠܵܐ ܠܵܐ ܚܵܕܝܢ ܗ̄ܘ̣ܵܘ", "ܟܲܕ ܡܸܬܼܪܲܥܹܝܢ ܕܠܵܐ ܡܨܸܐ ܥܝܼܠܵܐ ܩܪܵܒܼܐ ܠܡܸܥܒܿܕ܀", ":ܘܲܒܼܗܝ̇ ܕܣܲܒܲܪ ܕܡܵܘܒܸܿܕ ܣܘܼܣܝܵܐ ܐܵܦ ܡܲܪܟܲܒܼܬܼܐ", "ܡܸܬܼܚܲܫܒܼܝܼܢ ܗ̄ܘ̣ܵܘ ܕܐܸܬܿܬܿܪܝܼܡ ܡ̣ܢܲܢ ܝܲܩܝܼܪ̈ܬܲܢ܀", ":ܘܥܲܠ ܕܐܲܟܼܪܸܙ ܗ̄ܘ̣ܵܐ ܕܐܵܦ ܥܲܡ ܥܲܡܡܹ̈ܐ ܫܠܵܡܐ ܡܡܲܠܸܠ", "ܐܸܣܬܲܟܿܠܹܘ ܗ̄ܘ̣ܵܘ ܕܲܟܼܒܲܪ ܥܲܡܡܹ̈ܐ ܗܘ̤ܵܘ ܒܲܝܬܵܝܼ̈ܐ܀", ":ܒܸܝܬܼ ܦܵܘܼ̈ܠܵܓܹܐ ܩܵܡܲܬ̤ ܨܹܗܝܘܿܢ ܪܵܚܡܲܬܼ ܚܘܼܬܼܪܵܐ", "ܕܫܸܡܟܲܬ̤ ܐܬܸܗ ܕܡܲܠܟܿܐ ܕܐܲܟܼܪܸܙ ܢܒܼܝܼܵܐ ܒܪܘܼܚܵܐ܀", ":ܐܲܝܟܸܿܢ ܐܸܚܕܹܿܐ ܒܗܵܕܹܐ ܣܒܲܪܬܵܐ ܥ̣ܢܵܬ̤ ܐܘܿܪܸ ܫܠܸܡ", "ܕܐܒܸ̇ܕ ܣܘܼܣܝܵܐ ܐܵܦ ܡܲܪܟܲܒܼܬܼܐ ܡ̣ܢ ܒܹܝܬܼ ܫܘܼܩܸ̈ܝܗ̇܀", ":ܒܡܵܢܐ ܕܵܨܵܐ ܪܵܚܡܲܬܼ ܚܘܼܬܼܪܐ ܐܘܿ ܟܵܪܘܿܙܵܐ", "ܕܡܲܠܟܿܐ ܕܣܲܒܿܪܬܿ ܪܟܼܘܿܒܹܗ ܐܝܼܬܼܵܘܗܝ ܒܲܪ ܐܲܬܼܢܵܐ܀", ":ܒܗܵܕܹܐ ܣܒܲܪܬܼܵܐ ܕܲܡܣܲܒܿܪ ܐܢ̄ܬܿ ܥܲܡܡܹ̈ܐ ܢܸܚܕܿܘܲܢ", "ܕܡܲܠܸܠ ܥܲܡܗܘܿܢ ܫܠܵܡܵܐ ܘܫܲܝܵܢܐ ܐܲܝܟ ܕܐܸܬܼܢܲܒܸܿܝܼܬܿ܀", ":ܐܸܢ ܒܵܥ̇ܝܵܐ ܐܲܢ̄ܬܿܝ ܕܢܸܐܡܲܪ ܥܲܡܹܟܼܝ ܫܠܵܡܵܐ ܘܫܲܝܢܵܐ", "ܗܵܐ ܫ̣ܡܲܥܬܿܝ ܐܵܬܸܗ ܕܟܲܕ ܬܸܚܙܹܝܵܢܝܗܝ ܬܸܦܩܝܼܢ ܠܐܘܼܪܥܹܗ܀", ":ܐܸܠܘܼܠܐ ܝܠܸܦܬܿܝ ܡ̣ܢ ܩܕܼܵܡ ܙܲܒܼܢܵܐ ܥܲܠ ܐܸܣܟܹܿܝܡܹܗ", "ܟܒܲܪ ܐܹܝܬܼ ܗ̄ܘ̣ܵܐ ܠܹܟܼܝ ܡܲܦܲܩ ܒܪܘܼܚܵܐ ܟܲܕ ܬܵܒܲܥ ܠܸܟܼܝ܀", ":ܫܠܸܡ ܒܲܥܒܼܵܕܐ ܡܸ̈ܠܹܐ ܕܐܸܡ݂ܲܪ ܢܒܼܝܼܵܐ ܒܪܘܼܚܵܐ", "ܘܲܚ̣ܙܬ̤ ܨܸܗܝܘܿܢ ܡܲܠܟܵܗ̇ ܕܐܸܬܼ݂ܵܐ ܘܠܵܐ ܩܲܒܸܿܠܬܹܗ܀", ":ܪܟܸܒܼ ܥܲܠ ܥܝܼܵܐܐ ܒܲܪ ܐܲܬܵܢܵܐ ܘܥܲܠ̣ ܠܐܘܿܪܸ ܫܠܸܡ", "ܕܠܵܐ ܬܸܬܿܕܲܓܠ ܡܸܠܬܼܐ ܕܐܲܟܼܪܸܙ ܢܒܼܝܼܵܐ ܒܪܘܼܚܵܐ܀", ":ܐܲܙܝܼܥ ܚܝܲܠܹܗ ܠܣܘܿܓܼܵܐܐ ܕܟܸܢ̈ܫܹܐ ܕܨܲܗܝܲܬܼ ܠܲܕܡܵܐ", "ܘܲܢܦܲܩ̣ܘ ܠܐܘܼܪܥܹܗ ܒܣܵܘ̈ܟܲܝ ܙܲܝܬܿܐ ܕܲܢܫܲܒܿܚܘܼܢܵܝܗܝ܀", ":ܠܵܘ ܟܠ ܙܲܒܼܢܐ ܕܥܲܠ̣ ܗ̄ܘ̣ܵܐ ܡܵܪܢ ܠܓܼܵܘ ܐܘܿܪܸ ܫܠܸܡ", "ܢܦܲܩ̣ܘ ܗ̄ܘ̣ܵܘ ܠܐ ܘܼܪܥܹܗ ܐܝܟ ܡܵܐ ܕܲܢܦܲܩ̣ܘ ܒܗܵܢܐ ܝܵܘܡܵܐ܀", "ܒܗܵܢܵܐ ܝܵܘܡܵܐ ܢܦܲܩ̣ܘ ܗ̄ܘ̣ܵܘ ܠܐܘܼܪܥܹܗ ܣܘܿܓܼܵܐܐ ܕܟܸܢܫܹ̈ܐ:", "ܕܢܸܚܙܘܿܢ ܫܘܼܒܼܚܹܗ ܘܲܠܠܲܥܙܵܪ ܕܐܲܚܝܼ ܪܸܡܙܹܗ܀", ":ܠܵܐ ܡܦܵܣܝܼܢ ܗ̄ܘ̣ܵܘ ܥܲܠ ܡܲܦܲܩܬܿܗܘܿܢ ܕܡܸܛܵܠ ܡܵܢܲܐ ܗ̄ܝ̣", "ܕܚܲܝܠܵܐ ܟܲܣܝܵܐ ܐܲܙܝܼܥ ܐܸܢܘܿܢ ܕܢܸܦܩܘܼܢ ܠܐܘܼܪܥܹܗ܀", ":ܐܝܼܬܼ ܗ̄ܘ̣ܵܐ ܕܲܛܥܝܼܢ ܣܵܘ̈ܟܸܿܐ ܕܙܲܝ̈ܬܹܐ ܘܲܡܫܲܒܿܚ ܗ̄ܘ̣ܵܐ", "ܘܐܝܼܬܼ ܗ̄ܘ̣ܵܐ ܕܢܲܚܬܵܘ̈ܗܝ ܡܫܵܘܸܐ ܒܐܘܼܪܚܵܐ ܐܲܝܟܲܐ ܕܪܵܕܹܐ܀", ":ܐܝܼܬܼ ܗ̄ܘ̣̈ܝ ܢܸܫܸ̈ܐ ܕܲܒܼܟܸܢܪܸ̈ܵܐ ܙܡܲܪ̈ܝ ܗ̄ܘ̣̈ܝ ܩܘܼܕܡܵܘܗܝ", "ܘܩܵܠ ܐܘܫܲܥ̈ܢܸܐ ܕܲܙܡܵܪ̈ܝܗܘܿܢ ܐܲܙܝܼܥ ܠܸܨܗܝܘܿܢ܀", ":ܦܪ̈ܝܼܫܹܐ ܘܣܵܦܪܸ̈ܐ ܣܟܲܪܘ ܦܘܼ̈ܡܲܝܗܘܿܢ ܡ̣ܢ ܬܸܫܒܿܘܿܚܬܹܿܗ", "ܘܲܚܠܵܦܲܝܗܘܿܢ ܩܲܠܣܘܼܗܝ ܫܲܒܼܪܸ̈ܐ ܝܵܢ̈ܩܲܝ ܚܲܠܒܼܵܐ܀", ":ܥܵܦ̣ ܗ̄ܘ̣ܵܐ ܫܘܼܒܼܚܵܐ ܕܝܵܢ̈ܩܲܝ ܚܲܠܒ̣ܵܐ ܡ̣ܢ ܕܐܲܒܼܵܗܹ̈ܐ", "ܒܗܝ̇ ܕܩܵܥܹ̇ܝܢ ܗ̄ܘ̣ܵܘ ܫܘܼ̄: ܚܲܕܬܐ ܕܠܐ ܫܲܡܥܹܗ ܐ̄ܢܵܫ܀", ":ܠܥܸܠ ܡ̣ܢ ܟܝܵܢܐ ܡܲܠܸܠܘ ܫܲܒܼܪܹ̈ܐ ܝܵܢ̈ܩܲܝ ܚܲܠܒܼܵܐ", "ܩܵܠܵܐ ܚܲܕܬܼܵܐ ܕܠܵܐ ܗܲܠܸܠ ܒܹܗ ܠܸܫܵܢ ܒܸܣܪܵܐ܀", ":ܫܘܼܒܼܚܵܐ ܚܲܕܬܼܵܐ ܙܲܡܲܪܘ ܫܲܒܼܪܸ̈ܐ ܠܡܲܠܟܿܐ ܚܲܕܬܼܵܐ", "ܒܦܲܘܼܡܵܐ ܚܲܕܬܼܵܐ ܕܠܐ ܢܸܦܩܲܬ̤ ܒܹܗ ܡܸܠܬܼܵܐ ܐ̄ܚܪܸܬܼܵܐ܀", ":ܐܘܿ ܫܲܥܢܐ ܠܲܡ ܢܸܗܘܸܐ ܒܪܵܘܡܵܐ ܩܥ̣ܵܘ ܝܲܠܘܕܹ̈ܐ", "ܘܐܘܿܫܲܥܢܵܐ ܬܘܼܒܼ ܠܲܒܼܪܹܗ ܕܕܼܵܘܝܼܕ ܕܐܝܼܬܼܵܘܗܝ ܫܘܼܒܼܚܵܐ܀", ":ܬܲܗܪܐ ܪܲܒܿܐ ܗܘ̤ܵܐ ܒܐܘܿܪ ܫܠܸܡ ܒܗܵܢܸܐ ܝܵܘܡܵܐ", "ܘܠܐ ܐܸܣܬܿܟܿܠܘ ܥܲܡܵܐ ܦܲܩܪܵܐ ܕܲܝܗܘܼ̈ܕܵܝܹܐ܀", ":ܚܲܕ ܓܹܝܪ ܬܲܗܪܐ ܕܲܪܟܼܝܼܒܼ ܡܲܠܟܲܗ ܒܲܪ ܐܲܬܵܢܵܐ", "ܗ̇ܘ ܕܲܟܼܪ̈ܘܼܒܹܐ ܡܙܲܚܝܼܢ ܫܘܼܒܼܚܵܐ ܕܐܲܠܗܘܼܬܹܗ܀", ":ܘܐܲܚܪܹܝܢ ܬܲܗܪܐ ܕܲܢܦܩ̣ܘ ܟܸܢ̈ܫܹܐ ܒܣܵܘ̈ܟܲܝ ܙܲܝܬܐ", "ܘܠܵܐ ܝܵܕܼܥܝܼܢ ܗ̄ܘ̣ܵܘ ܡܸܛܠ ܡܵܢܐ ܢܦܲܩ̣ܘ ܣܸܕܪ̈ܝܗܘܿܢ܀", ":ܡܸܦ̣ܩ ܒܲܠܚܘܿܕ ܝܼܕܲܥܘ ܗ̣̄ܘܘ ܕܢܸܦܩܘܿܢ ܒܣܲܓܝܼܐܘܼܬܼܵܐ", "ܘܡܵܢܐ ܢܸܐܡܪܘܼܢ ܟܕ ܢܵܦܩ̇ܝܼܢ ܗ̄ܘ̣ܵܘ ܠܐ ܝܵܕܥܹܝܢ ܗ̄ܘ̣ܵܘ܀", ":ܬܲܗܪܐ ܐܚ̄ܪܸܢܐ ܕܐܸܬܿܕܲܡܲܪܘ ܒܹܗ ܫܡܲܝܐ ܘܐܪܥܵܐ", "ܗܘ̇ ܕܲܛ̈ܠܝܹܐ ܝܵܢ̈ܩܲܝ ܚܲܠܒܼܵܐ ܩܵܥ̣ܘ ܐܘܼܫܲܥܢܵܐ܀", "ܐܲܟܸܿܣܘ ܫܲܒܼܪܸ̈ܐ ܠܣܵܦܪܸ̈ܐ ܘܟܼܵܗ̈ܢܹܐ ܒܐ ܘܼܫܲܥܢܲܝ̈ܗܘܿܢ:", "ܘܲܒܼܠܸܫܵܢܐ ܕܠܐ ܡܲܠܸܠܘ ܒܹܗ ܚܕܲܬܿܐ ܡܲܠܸܠܘ܀", ":ܠܵܐ ܣܲܝܒܿܪܘ ܗ̄ܘ̣ܘ ܣܵܦܪܸ̈ܐ ܘܟܵܗ̈ܢܹܐ ܒܲܚܣܵܡ̈ܝܗܘܿܢ", "ܠܸܫܘܼܒܼܚܵܐ ܚܲܕܬܼܵܐ ܕܐܲܟܼܪܸܙ ܦܘܼܡܵܐ ܕܝܵܢ̈ܩܲܝ ܚܲܠܒܼܵܐ܀", ":ܩܵܠ ܬܸܫܒܿܘܿܚܬܐ ܕܡܲܠܸܠܘ ܫܲܒܼܪܸ̈ܐ ܫܡ݂ܲܥܘ ܛܵܠܘܿܡܹ̈ܐ", "ܘܐܸܬܼܥܲܙܲܙ ܗ̄ܘ̣ܵܐ ܚܣܵܡܵܐ ܒܠܸܒܵܗܘܿܢ ܥܲܠ ܦܵܪܘܿܩܲܢ܀", ":ܚܵܙ̣ܘ ܕܲܥܠ݂ܲܝܡܸ̈ܐ ܘܲܥܠܲܝ̈ܡܵܬܼܵܐ ܙܵܡ̇ܪܝܼܢ ܫܘܼܒܼܚܵܐ", "ܘܫܲܪܝܼܘ ܡܒܲܓܢܝܼܢ ܐܝܟ ܝܵܠܕܬܐ ܕܚܲܣܢܵܗ̇ ܟܸܐܒܼܵܐ܀", ":ܫܲܒܼܪܸ̈ܐ ܘܟܸܢ̈ܫܸܐ ܩܵܥܹ̇ܝܢ ܘܐܵܡ̇ܪܝܢ ܒܪܝܼܟ ܐܲܠܗܲܢ", "ܘܗܸܢܘܿܢ ܩܵܠܹ̇ܝܢ ܠܘܵܬܼ ܦܵܪܘܿܩܲܢ ܟܐܝܼ ܒܬܲܠܡ̈ܝܼܕܿܝܼܟ܀", ":ܐܵܪܵܐ ܣܡ̈ܲܝܐ ܣܲܡ̈ܝܲܝ ܠܸܒܵܐ ܪܡܲܐ ܦܵܪܘܿܩܲܢ", "ܒܢܲܝ̈ܟܿܘܿܢ ܐܸܢܘܿܢ ܕܠܐ ܡܦܵܣܝܼܢ ܒܝܼ ܒܸܪ̈ܓܼܫܲܝ ܦܲܓܼܪܐ܀", ":ܠܵܐ ܓܹܝܪ ܥܕܲܟܸܿܝܠ ܫ̣ܡܲܥܘ ܒܐܕܢܲܝ̈ܗܘܿܢ ܠܩܵܠ ܟܵܪܘܿܙܘܼܬܼܝ", "ܘܠܵܐ ܥܲܝܢܲܝ̈ܗܘܿܢ ܚ̈ܙܝܼ ܐܬܼ̈ܘܵܬܼܵܐ ܕܲܥܒܼܵܕ ܐܝܼ̈ܕܲܝ܀", ":ܐܲܢ̄ܬܿܘܿܢ ܚܙܲܝܬܿܘܿܢ ܡܝܼ̈ܬܹܐ ܕܐܲܚܝܼܬ ܡ̣ܢ ܓܵܘ ܩܲܒܼܪܸ̈ܐ", "ܘܐܵܦ ܥܲܠ ܡܝܼܬܐ ܕܐܲܚܝܼ ܨܸܒܼܝܢܝ ܓܙܲܡܬܿܘܿܢ ܡܵܘܬܿܐ܀", ":ܐܲܢܬܿܘܿܢ ܫ̣ܡܲܥܬܿܘܿܢ ܩܵܠ ܦܸܬܼܓܼܵܡܸ̈ܐ ܕܲܢܒܼܝܼܬܼܵܐ", "ܕܝܲܠܩܘܿܒܼ ܟܸܐܢܵܐ ܘܕܼܵܘܝܼܕܼ ܡܲܠܟܵܐ ܘܐܵܦ ܕܲܙܟܲܪܝܵܐ܀", ":ܒܲܪܸܟ ܝܲܥܩܘܿܒܼ ܠܦܸܐܪܵܐ ܕܡܸܢܹܗ ܘܲܥܠܲܝ ܣܲܒܿܪܸܗ", "ܕܢܸܗܘܘܿܢ ܡܸܢܸܗ ܢܒܼ̈ܝܼܐ ܘܡܲܠ̈ܟܸܿܐ ܥܸܕܼܡܵܐ ܠܡܹܐܬܼܝܼܬܼܝ܀", ":ܝܲܗ̣̄ܒ ܗ̄ܘ̣ܵܐ ܐܬ̤ܐ ܕܥܲܠ ܓܲܒܿ ܥܝܼܠܵܐ ܡܸܙܕܲܚܲܝ ܗ̄ܘ̣ܵܐ", "ܘܗܵܐ ܐܸܫܬܲܠܡܬ̤ ܒܗܵܢܐ ܝܵܘܡܵܐ ܘܠܵܐ ܗܲܝܡܸܢܬܿܘܿܢ܀", ":ܘܲ[ܠ]ܗܵܝ̇ ܐܵܬ̤ܵܐ ܕܝܲܗ̣̄ܒܼ ܗ̄ܘ̣ܵܐ ܝܲܥܩܘܿܒܼ ܒܐܸܟܸܿܝܡ ܒܘܼܪܟܿܬܼܵܐ", "[ܗܲ]ܝ ܝܲܗ̣̄ܒܼ ܙܟܲܪܝܐ ܕܟܲܕ ܬܸܚܙܘܵܢܵܝܗܝ ܠܵܐ ܬܸܬܼܦܲܠܓܼܘܼܢ܀", ":ܘ[ܐ]ܦ ܥܲܠ ܫܲܒܼܪܸ̈ܐ ܕܝܗ̣̄ܒܼܘ ܗ̄ܘ̣ܵܘ ܫܘܼܒܼܚܵܐ ܕܠܐ ܒܲܥܝܵܕܐ", "[ܚܵ]ܘܝܼ ܕܵܘܝܼܕ ܒܪܘܼܚܵܐ ܕܩܘܼܕܫܵܐ ܕܬܼܘܼܒܼ ܬܸܫܲܬܪܪܘܼܢ܀", ":ܡ̣ܢ ܦܘܼܡܵܐ ܠܲܡ ܕܓܲܒܼܪܹ̈ܐ ܥܠܲܝܡܹ̈ܐ ܘܲܕܝܼ̈ܠܘܕܐ", "ܬܩܸܢ ܗ̄ܘ̣ܵܐ ܫܘܼܒܼܚܵܐ ܕܲܡܙܲܡܪܝܼܢ ܠܹܗ ܠܡܵܪܝܐ ܡܵܪܢ܀", "ܘܩܲܕܲܡ ܕܵܘܝܼܕ ܚ̣ܙܵܐ ܗ̄ܘ̣ܵܐ ܒܪܘܼܚܵܐ ܢܩܲܡܬܼܟܘܿܢ ܕܲܥܠܲܝ:", "ܘܦܲܫܸܩ ܘܐܸܡ̣ܪ ܕܩܲܠܸܣܘ ܫܲܒܼܪܸ̈ܐ ܡܸܛܠܬܲܟܼܘܿܢ܀", ":ܘܲܟܼܒܲܪ ܬܹܐܡܪܘܼܢ ܒܓܼܵܘ ܪܸܥܝܵܢܟܼܘܿܢ ܪܵܚܸ̇ܡ ܚܘܼܬܼܪܐ", "ܕܚܲܣܝܼܪܘܼܬܼܵܐ ܥܒܲܕܬܹܗ ܕܢܸܪܟܲܒܼ ܥܝܼܠܵܐ ܫܝܼܛܵܐ܀", ":ܠܵܐ ܗ̄ܘ̣ܵܐ ܡܸܛܠ ܕܠܲܝܬܿ ܠܝܼ ܪܟܼܘܼܒܵܐ ܩܲܠܝܼܠ ܪܲܗܛܵܐ", "ܪܸܟܼܒܸܿܬܼ ܥܝܼܠܐ ܡܲܬܲܝܢ ܗܠܲܟܼܬܐ ܩܕܼܵܡ ܟܸܢ̈ܫܲܝܟܿܘܿܢ܀", ":ܕܝܼܠܝ ܐܸܢܘܿܢ ܓܹܝܪ ܫܡܲܝܐ ܘܐܲܪܥܵܐ ܘܟܼܠܡܵܐ ܕܲܒܼܗܘܿܢ", "ܘܫܲܠܝܼܛ ܨܸܒܼܝܵܢܝ ܥܲܠ ܚܲܝ̈ܘܵܬܼܐ ܘܥܲܠ ܦܵܪ̈ܚܵܬܼܐ܀", ":ܗܘ̇ ܕܫܲܕܲܪ ܠܝܼ ܒܲܪ ܐܲܬܵܢܐ ܠܵܘ ܕܝܼܠܹܗ ܗ̄ܘ̣ܵܬܼ", "ܚܲܝܠܵܐ ܕܡܵܪܘܼܬܼܝ ܐܲܙܝܼܥܹܗ ܗ̄ܘ̣ܵܐ ܘܠܵܐ ܐܸܬܼܥܨܝܼ܀", ":ܘܐܝܟ ܕܐܲܙܝܼܥܸܬܼ ܒܗ̇ܘ ܕܲܩܢܸܐ ܗ̄ܘ̣ܵܐ ܒܲܪ ܐܲܬܵܢܐ", "ܡܸܨܐ ܗ̄ܘܝܹܬܼ ܕܐܲܙܝܼܥ ܐܵܦ ܒܗ̇ܘ ܕܲܩܢܸܐ ܣܘܓܲܠܐ ܕܪ̈ܲܟܼܫܵܐ܀", ":ܗܵܕܸܐ ܕܥܸܒܼܕܲܬܼ ܒܗܵܢܐ ܝܵܘܡܵܐ ܕܪܸܟܲܒܸܿܬܼ ܥܝܼܠܵܐ", "ܕܬܸܫܠܲܡ ܨܹܐܕܲܝ ܗܵܝ̇ ܕܐܸܬܼܢܲܒܿܝܼܘ ܢܒܼܝܼ̈ܐ ܒܪܘܼܚܵܐ܀", ":ܚܕܵܐ ܓܹܝܪ ܗܵܕܲܐ ܗ̄ܝ̣ ܕܐܸܥܒܸܿܕ ܣܵܟܼܵܐ ܠܲܢܒܼܝܼܘܼܬܲܢ", "ܘܐܸܬܸܿܠ ܛܘܼܦܣܵܐ ܕܡܲܟܿܝܼܟܼܘܼܬܼܐ ܠܲܡܫܲܡܫܵܢܲܝ̈܀", ":ܕܐܸܢ ܗܘ̤ ܕܐܸܢܵܐ ܕܐܝܼܬܿܝ ܡܵܪܐ ܪܟܼܒܸܿܬܼ ܥܝܼܠܵܐ", "ܟܵܡܵܐ ܟܸܝܬܼ ܗܸܢܘܿܢ ܠܵܐ ܢܸܙܕܿܚܝܘܼܢ ܥܲܠ ܩܵܪ̈ܘܿܟܹܐ܀", ":ܟܠܗܘܿܢ ܡܲܠ̈ܟܹܐ ܕܥܲܠ ܩܵܪ̈ܘܿܟܸܐ ܡܸܙܕܲܚܝܼܢ ܗ̄ܘ̣ܵܘ", "ܠܵܐ ܨܲܝܸܒܼܘܼ ܗ̄ܘ̣ܘ ܫܲܝܢܵܐ ܠܐܲܪܥܵܐ ܒܲܪ̈ܟܼܘܿܒܲܝܗܘܿܢ܀", ":ܘܐܸܢܐ ܕܲܨܒ̇ܝܹܬܼ ܘܪܸܟܼܒܹܿܬܼ ܥܝܼܠܵܐ ܒܝܲܕܼ ܡܲܟܿܝܼܟܼܘܼܬܼܝ", "ܒܝܼ ܡܸܫܬܲܝܢܝܼܢ ܫܡܲܝܐ ܘܐܲܪܥܵܐ ܘܠܵܐ ܡܸܬܿܬܿܙܝܼܥܝܼܢ܀", ":ܠܡ̇ܢ ܐܡ̇ܪܝܼܬܿܘܿܢ ܕܲܟܼܐܝܼ ܒܫܲܒܼܪܸ̈ܐ ܕܲܡܩܲܠܣܝܼܢ ܠܝܼ", "ܫܲܬܸܿܩܘ ܐܸܢܘܿܢ ܟܒܲܪ ܡܸܫܬܿܬܿܩܝܼܢ ܒܝܲܕ ܡܸܠܲܝܟ̈ܘܿܢ܀", ":ܘܐܸܢ ܐܵܘܦܲܝܬܿܘܿܢ ܒܩܵܠ ܐܘܼܫܲܥ̈ܢܸܐ ܕܲܡܩܲܠܣܝܼܢ ܠܝܼ", "ܐܲܠܸܦܘ ܐܸܢܘܿܢ ܕܲܟܼܒܲܪ ܢܸܫܠܘܿܢ ܐܝܟ ܡܵܐ ܕܐܲܢ̄ܬܿܘܿܢ܀", ":ܘܐܢ ܠܝܼ ܬܹܐܡܪܘܼܢ ܕܐܸܟܼܐܸܐ ܒܫܲܒܼܪܸ̈ܐ ܕܵܙ̇ܡܪܝܼܢ ܫܘܼܒܼܚܵܐ", "ܩܥ̈ܝܵܢ ܟܸ̈ܐܦܸܐ ܫܲܘܼܒܼܚܵܐ ܐ̄ܚܪܸܢܐ ܕܪܲܒܿ ܡ̣ܢ ܗܵܢܵܐ܀", "ܘܐܸܢܗ̤ܘ ܕܟܸܐܦܸ̈ܐ ܙܵܡܪ̈ܵܢ ܫܘܼܒܼܚܵܐ ܠܐܲܠܵܗ ܟܠܵܐ:", "ܐܲܢܬܿܘܢ ܟܵܗ̈ܢܹܐ ܕܒܲܪܬܼ ܐܘܿܪܸ ܫܠܸܡ ܠܡ̇ܢ ܚܵܣܡ̇ܝܼܬܿܘܿܢ܀", ":ܗܵܠܝܼܢ ܟܠܗܸܝܢ ܣܥܲܪ ܦܵܪܘܿܩܲܢ ܒܗܵܢܐ ܝܵܘܡܵܐ", ":ܐܲܝܟ ܕܐܸܬܼܢܲܒܝܼܘ ܢܒܼܝܼܵܘ̈ܗܝ ܒܪܘܼܚܵܐ ܕܐܲܠܸܦ ܐܸܢܘܿܢ", ":ܟܢܫܸ̈ܐ ܢܦܲܩ̣ܘ ܗ̄ܘ̣ܵܘ ܠܐܘܼܪܥܸܗ ܕܡܵܪܢ ܒܣܵܘ̈ܟܲܝ ܙܲܝܬܿܐ", "ܘܚܢܲܢ ܢܲܦܸܩ ܚܣܵܡܵܐ ܡܸܢܲܢ ܝܠܕܹܿܗ ܕܒܼܝܼܫܵܐ܀", ":ܠܵܐ ܬܘܼܒܼ ܬܸܐܠܲܕ ܐܸܡܵܐ ܕܪܘܼܚܵܐ ܡܲܥܡܘܿܕܝܼܬܼܵܐ", "ܝܲܠܕܐ ܕܣܵܥܲܪ ܪܸܓܿܬܸܗ ܒܝܼܫܬܿܐ ܕܐܵܟܸ̇ܠ ܩܲܪܨܵܐ܀", ":ܘܐܲܝܢܵܐ ܕܝܵܢܸ̇ܩ ܕܡܵܐ ܝܲܩܝܼܪܐ ܕܥܸܨܪܲܬ̤ ܪܘܼܡܚܵܐ", "ܐܲܝܟ ܨܸܒܼܝܵܢܹܗ ܕܡܵܪܢ ܝܼܫܘܿܠ ܢܫܲܠܸܡ ܚܲܝܵܘ̈ܗܝ܀", ":ܘܐܲܝܵܢܐ ܕܪܵܗܟ ܪܲܗܛܵܐ ܦܲܐܝܐ ܕܙܲܕܝܼܩܘܼܬܼܵܐ", "ܬܸܥܪܘܿܩ ܛܘܼܥܝܲܝ ܡ̣ܢ ܒܲܪܬܼ ܩܵܠܹܗ ܐܲܝܟܿܐ ܕܡܲܟܼܪܸܙ܀", ":ܘܐܲܝܢܵܐ ܕܐܸܬܼܓܿܒܼܝܼ ܒܥܸܕܲܬܼ ܩܘܼܕܫܵܐ ܠܲܡܟܲܗܵܢܘ", "ܐܲܝܟ ܨܸܒܝܼܵܢܹܗ ܕܪܸܫ ܟܵܗܢܘܼܬܼܐ ܢܕܲܒܿܪ ܥܵܢܸ̈ܗ܀", ":ܘܟܼܠ ܕܐܸܬܼܗܲܝܡܲܢ ܒܗܵܢܐ ܥܵܠܡܵܐ ܥܲܠ ܡܲܪ̈ܗܵܛܹܐ", "ܢܣܲܒܥ ܡܸܢܗܘ̤ܿ ܠܐܲܝܢܵܐ ܕܲܣܢܝܼܩ ܥܲܠ ܬܘܼܪܣܝܵܐ܀", ":ܕܲܒܼܗܵܘ̇ ܝܵܘܡܵܐ ܕܐܵܬܸ̇ܐ ܒܫܘܼܒܼܚܹܗ ܡܲܠܟܿܐ ܕܪܵܘܡܵܐ", "ܢܸܫܬܿܘܸܐ ܕܢܸܥܘܿܠ ܠܗܵܝ̇ ܡܲܠܟܿܘܼܬܼܵܐ ܕܐܸܫܬܵܘܕܝܼ ܠܲܢ܀"]}