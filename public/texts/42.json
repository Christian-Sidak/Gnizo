{"title": "On Human Nature", "subtitle": "The Homilies of Mar Narsai", "syriacTitle": "ܥܠ ܟܝܢܐ ܐܢܫܝܐ", "author": "Narsai", "text": ["ܡܐ ܡܪܐ ܫܬܥܣܝܪܝܐ", "ܘܡܸܬܼܐܡܲܪ ܒܨܵܘܡܵܐ ܘܲܒܼܒܼܵܥܘܼܬܼܵܐ", "ܥܘܼܢܵܝܵܐ", "ܡܵܪܲܢ ܒܪ̈ܲܚܡܲܝܟ ܦܢܝܼ ܥܲܠ ܥܲܒܼ̈ܕܲܝܟ: ܘܩܲܒܸܿܠ", "ܨܠܘܿܬܲܢ ܘܗܲܒܼ ܫܸܐ̈ܠܬܲܢ.", ":ܐܹܝܠ ܐܲܠܵܗܵܐ ܫܡܲܥ ܒܵܥܘܼܬܲܢ ܕܲܫܡܝܼܥܵܐ ܠܵܟ", "ܘܦܲܢܵܐ ܒܪ̈ܲܚܡܲܝܟ ܫܸܐܠܲܬܼ ܢܲܦܫܲܢ ܕܲܡܦܵܣܲܬܿ ܒܵܗ̇ ܀", ":ܫܦܝܼܥ ܒܲܚܢܵܢܹܗ ܚܵܘܵܐ ܚܘܼܒܵܟ ܐܲܝܟ ܕܲܡܥܵܕܼ ܐܲܢ̄ܬܿ", "ܕܠܵܐ ܢܲܗܸܠ ܒܹܗ ܣܵܢ̇ܐܵܐ ܕܐ̄ܢܵܫܵܐ ܒܲܥܒܼܵܕܼ ܐܝܼܕܲܝ̈ܟ ܀", ":ܥܬܿܝܼܪ ܡ̣ܢ ܟܠ ܦܬܲܚ ܒܹܝܬܼ ܓܲܙܵܟ ܠܲܣܢܝܼܩܘܼܬܲܢ", "ܕܠܵܐ ܢܸܬܼܡܲܣܟܲܢ ܘܢܵܘܓܲܪ ܢܲܦܫܲܢ ܥܲܡ ܢܵܟܼܘܿܠܵܐ ܀", ":ܓܲܢܒܵܪ ܥܵܠܡܹ̈ܐ ܣܡܘܿܟ ܬܘܼܩܵܢܵܟ ܒܬܼܘܼܩܦܵܐ ܕܚܲܝܠܵܟ", "ܕܗܵܐ ܡܸܙܕܲܥܙܲܥ ܡ̣ܢ ܩܲܫܝܘܼܬܼܵܐ ܕܚܲܫܹ̈ܐ ܘܫܹܐܕܹ̈ܐ ܀", ":ܐܝܼܬܼܝܵܐ ܕܲܡܠܹܝܢ ܫܡܲܝܵܐ ܘܐܲܪܥܵܐ ܡ̣ܢ ܐܝܼܬܼܘܼܬܹܗ", "ܡܠܝܼܢ ܨܸܒܼܝܵܢܵܟ ܘܢܸܬܼܩܲܕܲܫ ܒܲܢ ܫܡܵܟ ܩܲܕܲܝܼܫܵܐ ܀", ":ܓܢܝܼܙ ܒܲܟܼܝܵܢܹܗ ܡ̣ܢ ܪ̈ܘܼܚܵܢܹܐ ܘܡ̣ܢ ܦܲܓܼܪܵܢܹܐ", "ܓܠܝܼ ܒܲܢ ܚܲܝܠܵܟ ܘܚܵܘܵܐ ܥܘܼܬܼܪܵܐ ܕܒܲܣܝܼܡܘܼܬܼܵܟ ܀", ":ܡܲܬܼܩܸܢ ܟܠܵܐ ܕܲܒܼܪ̣ܵܐ ܒܪܝܼܬܼܵܐ ܡ̣ܢ ܠܵܐ ܡܸܕܸܿܡ", "ܚܘܼܣ ܥܲܠ ܥܲܡܠܵܟ ܕܠܵܐ ܢܸܬܼܚܲܒܲܠ ܒܥܸܠܲܬܼ ܥܵܘ̣ܠܲܢ ܀", ":ܙܵܐܹ̇ܢ ܡܲܓܵܢ ܘܡܲܚܸܐ ܒܛܲܝܒܿܘܼ ܡܠܝܼܠܹ̈ܐ ܘܚܲܪ̈ܫܹܐ", "ܦܫܘܿܛ ܝܲܡܝܼܢܵܟ ܘܣܲܒܲܥ ܢܲܦܫܲܢ ܡ̣ܢ ܡ̇ܘܗܲܒܼܬܼܵܟ ܀", "ܠܵܐ ܚܲܣܝܼܪܵܐ ܕܡ̣ܢ ܡܲܠܝܘܼܬܹܗ ܡܠܹܝܢ ܬܘܼܩܵܢܵܘ̈ܗܝ:", ":ܦܬܲܚ ܠܲܦܝܵܣܲܢ ܬܪܲܥ ܨܸܒܼܝܵܢܵܟ ܕܐܲܚܝܼܕܼ ܒܐܲܦܲܝ̈ܢ", ":ܓܡܝܼܪ ܒܐܝܼܬܼܘܼܬܹܗ ܘܠܲܝܬܿ ܫܘܼܪܵܝܵܐ ܠܐܲܡܝܼܢܘܼܬܹܗ", "ܓܡܘܿܪ ܒܲܥܒܼܵܕܼܵܐ ܫܘܼܕܵܝ ܡܸܠܲܝ̈ܟ ܕܲܠܘܵܬܼ ܓܸܢܣܲܢ ܀", ":ܨܵܐܲܪ ܬܹܒܹܝܠ ܒܣܲܡܵܐ ܕܚܘܼܒܹܿܗ ܕܠܵܐ ܡܸܬܼܦܲܟܲܗ", "ܡܪܘܿܩ ܨܵܐܘܼܬܼܵܐ ܕܠܵܐ ܝܼܕܲܥܬܼܵܐ ܡ̣ܢ ܨܘܼܪ̈ܵܬܲܢ ܀", ":ܡܪܲܟܸܿܒܼ ܓܘܼܫܡܹ̈ܐ ܘܢܵܦܲܚ̇ ܢܲܦܫܵܐ ܒܓܼܵܘ ܗܲܕܵܡܹ̈ܐ", "ܫܲܪܲܪ ܝܲܨܪܲܢ ܕܠܵܐ ܢܸܬܼܪܲܦܸܐ ܩܕܼܵܡ ܚܘܼ̈ܬܼܚܵܬܹܐ ܀", ":ܡܝܲܩܲܪ ܐ̄ܢܵܫܵܐ ܝܲܬܿܝܼܪ ܡ̣ܢ ܟܠ ܡܸܛܠ ܚܘܼܒܹܿܗ", "ܚܘܼܣ ܥܲܠ ܨܲܠܡܵܐ ܕܝܲܩܝܼܪܘܼܬܼܵܟ ܕܠܵܐ ܢܸܨܛܲܥܲܪ ܀", ":ܒܸܫܡ ܐܝܼܬܼܘܼܬܼܵܟ ܕܠܵܐ ܪܘܼܟܵܒܼܵܐ ܩ̣ܬܲܝܬܿ ܪܘܼܟܵܒܲܢ", "ܠܵܐ ܢܸܬܼܦܲܟܲܗ ܫܡܵܟ ܝܲܩܝܼܪܵܐ ܒܦܲܟܿܝܼܗܘܼܬܲܢ ܀", ":ܒܲܢ ܚܵܘܝܼܬܵܝܗܝ ܠܚܘܼܒܵܟ ܪܲܒܵܐ ܨܹܝܕܼ ܬܘܼܩܵܢܲܝ̈ܟ", "ܠܵܐ ܬܚܵܘܸܐ ܒܲܢ ܐܵܬܼܵܐ ܕܪܘܼܓܼܙܵܐ ܠܲܥܒܼܵܕܼ ܐܝܼܕܲܝ̈ܟ ܀", ":ܒܲܢ ܣܲܝܸܟܼܬܵܝܗܝ ܠܲܫܡܵܐ ܪܲܒܵܐ ܕܐܘܼܡܵܢܘܼܬܼܵܟ", "ܘܲܒܼܪܘܼܟܵܒܼܵܢ ܚܒ݂ܲܫܬܿ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܀", ":ܒܲܢ ܪܲܟܸܿܒܼܬܵܝܗܝ ܠܪܵܘܡ̇ܐ ܘܥܘܼܡܩܵܐ ܐܲܝܟ ܚܲܕܼ ܓܘܼܫܡܵܐ", "ܚܲܪ̈ܫܹܐ ܒܦܲܓܼܪܲܢ ܡܠܝܼܠܹ̈ܐ ܒܢܲܦܫܲܢ ܬܲܗܪܵܐ ܪܲܒܵܐ ܀", ":ܠܵܐ ܡ̇ܪܝ ܬܸܫܪܹܝܘܗܝ ܠܗܵܢ ܪܘܼܟܵܒܼܵܐ ܕܪܲܟܸܿܒܼ ܚܘܼܒܵܟ", "ܘܠܵܐ ܢܸܬܼܪܲܦܸܐ ܚܙܵܩܵܐ ܪܲܒܵܐ ܕܚܲܝܸܨ ܪܸܡܙܵܟ ܀", ":ܒܗܵܢ ܪܘܼܟܵܒܼܵܐ ܚܵܪܲܬ̤ ܡܸܠܲܬܼܝ ܡܚܝܼܠܲܬܼ ܚܲܝܠܵܐ", "ܘܲܒܼܥܵܬ̤ ܕܬܸܪܕܹܿܐ ܒܐܘܼܪܚܵܐ ܕܡܸܠܹ̈ܐ ܕܐܲܣܝܼܪ̈ܵܢ ܒܹܗ ܀", ":ܒܗܵܢ ܐܲܣܵܪܵܐ ܐܲܩܸܬܼ ܪܸܥܝܵܢܝ ܒܨܝܼܪ ܒܘܼܝܵܢܵܐ", "ܘܲܬܼܗܲܪ ܣܲܓܿܝܼ ܒܐܘܼܡ̇ܢܘܼܬܼܵܐ ܕܪܸܡܙܵܐ ܕܐܲܣܪܹ݂ܗ ܀", ":ܒܗܵܢ ܬܘܼܩܵܢܵܐ ܦܗܵܘ̣ ܚܘܼܫܵܒܲܝ̈ ܟܲܪ̈ܝܲܝ ܪܲܗܛܵܐ", "ܘܥܲܬܸܿܕܘ ܡܸܠܹ̈ܐ ܕܢܸܒܼܢܘܿܢ ܫܲܪܒܵܐ ܩܕܼܵܡ ܫܵܡܘܿܥܹ̈ܐ ܀", ":ܒܗܵܢܵܐ ܣܲܒܼܪܵܐ ܚܸܙܩܲܬ̤ ܡܸܠܬܼܝ ܒܵܬܲܪ ܡܸܠܹ̈ܐ", "ܕܐܸܦܘܿܩ ܐܲܝܬܸܿܐ ܣܒܲܪܬܼܵܐ ܕܲܫܡܵܟ ܠܲܥܒܼܵܕܼ ܐܝܼܕܲܝ̈ܟ ܀", ":ܒܗܵܕܹܐ ܬܸܢܘܲܝ ܪܕܹܝܬܼ ܒܹܝܬܼ ܚܘܼܩܹ̈ܐ ܕܲܟܼܬܼܝܼ̈ܒܼܵܬܼܵܐ", "ܕܐܲܗܓܸܿܐ ܠܐ̄ܢܵܫܵܐ ܒܫܲܪܒܵܐ ܪܲܒܵܐ ܕܒܼܵܪܘܿܝܘܼܬܼܵܟ ܀", ":ܒܗܵܢ ܐܸܣܟܹܿܡܵܐ ܨܵܪܬܼ ܡܸܠܹ̈ܐ ܒܩܲܢܝܵܐ ܕܠܸܫܢܝ", "ܕܲܢܚܘܼܪ ܟܠܢܵܫ ܒܨܲܠܡܵܐ ܦܲܐܝܵܐ ܕܥܵܒܼܘܿܕܼܘܼܬܼܵܟ ܀", "ܨܠܸܡ ܬܘܼܩܵܢܵܟ ܚܙ̇ܝܬܼ ܕܲܡܨܲܝܲܬܼ ܚܲܟܿܝܼܡܵܐܝܼܬܼ:", "ܘܲܒܼܥܹ̇ܝܬܼ ܕܐܸܕܼܠܸܐ ܠܦܲܐܝܘܼܬܼ ܫܘܼܦܪܹܗ ܩܕܼܵܡ ܚܲܙܵܝܹ̈ܐ ܀", ":ܒܲܨܠܸܡ ܨܲܠܡܲܢ ܚܙܹ̇ܝܬܼ ܕܐܲܣܝܼܪܵܐ ܒܪܝܼܬܼܵܐ ܟܠܵܗ̇", "ܘܲܩܪܹܝܬܼ ܐ̄ܢܵܫܵܐ ܕܢܹܐܬܼܘܿܢ ܢܸܚܙܘܿܢ ܟܠ ܒܲܟܼܝܵܢܲܢ ܀", ":ܟܝܵܢܵܐ ܢܲܓܼܕܲܢܝ ܕܐܸܚܙܸܐ ܟܝܵܢܹ̈ܐ ܕܐܲܣܝܼܪܝܼܢ ܒܹܗ", "ܕܐܲܝܟܲܢ ܘܲܟܼܡܵܐ ܣܦ݂ܲܩ ܚܲܠܵܫܵܐ ܕܢܹܐܚܘܿܪ ܟܠܵܐ ܀", ":ܒܹܗ ܒܲܟܼܝܵܢܲܢ ܚܙܹ̇ܝܬܼ ܚܸܟܼ̈ܡܵܬܼܵܐ ܕܐܲܠܵܗܘܼܬܼܵܟ", "ܘܲܪܢܹ̇ܝܬܼ ܕܐܝܼܕ ܗ̄ܘ̣ ܣܲܒܼܪܵܐ ܠܐ̄ܢܵܫܵܐ ܟܡܵܐ ܐܸܢ ܚܲܛܵܝ ܀", ":ܫܸܡ ܐܝܼܬܼܘܼܬܼܵܟ ܚܙܹ̇ܝܬܼ ܕܲܫܪܹܐ ܒܹܗ ܐܲܝܟ ܕܲܒܼܢܵܘܣܵܐ", "ܘܐܲܚܕܲܢܝ ܬܲܗܪܵܐ ܕܐܲܝܟܲܢ ܣܵܦܹ̇ܩ ܫܝܼܛܵܐ ܠܟܲܣܝܵܐ ܀", ":ܫܝܼܛ ܗ̄ܘ̣ ܣܲܓܿܝܼ ܘܐܲܢ̄ܬܿ ܝܲܩܲܪܬܵܝܗܝ ܕܠܵܐ ܡܘܼܫ̈ܚܵܬܼܵܐ", "ܘܡܲܢ ܠܵܐ ܢܸܬܼܗܲܪ ܕܲܠܫܝܼܛܘܼܬܹܗ ܓ̣ܒܲܝܬܿ ܛܵܒܼ ܡ̣ܢ ܟܠ ܀", ":ܘܐܸܢܗܘ̤ ܕܚܘܼܒܵܟ ܓ̣ܒܼܵܝܗܝ ܡ̣ܢ ܟܠܵܐ ܘܲܩܪ̣ܵܝܗܝ ܒܲܫܡܹܗ", "ܡ̇ܟܹܝܢ ܢܲܫܲܪ ܕܠܵܐ ܡܲܣܠܸܐ ܐܲܢ̄ܬܿ ܓܒܼܝܼܬܼܵܐ ܕܲܓܼܒܲܝܬܿ ܀", ":ܐܸܢ ܡ̇ܪܘܼܬܼܵܟ ܥܒܲܕܼܬܹܗ ܡܪܵܐ ܥܲܠ ܟܠ ܕܲܗܘ̤ܵܐ", "ܡܲܢ ܠܵܐ ܢܸܟܼܕܿܘܿܢ ܢܲܦܫܹܗ ܒܢܝܼܪܵܐ ܕܦܘܼܠܚܵܢ ܚܲܝܵܘ̈ܗܝ ܀", ":ܐܸܢ ܝܼܕܲܥܬܼܵܟ ܩܪܵܬ̤ ܘܩܲܪܸܒܼܬܹܗ ܠܕܲܪܓܼܵܐ ܪܵܡ̇ܐ", "ܡܲܢ ܠܵܐ ܢܵܘܕܹܿܐ ܕܫܲܪܝܼܪ ܕܲܪܓܹܗ ܘܫܸܡ ܫܘܼܠܛܵܢܹܗ ܀", ":ܐܸܢ ܟܲܣܝܘܼܬܼܵܟ ܓ̣ܠܲܝܬܿ ܠܲܥܒܼܵܕܲܝ̈ܟ ܒܝܲܕ ܓܲܠܝܘܼܬܹܗ", "ܡܲܢ ܠܵܐ ܢܸܟܼܢܘܿܫ ܚܝܵܪܹܗ ܡ̣ܢ ܟܠ ܨܹܝܕܼ ܪܘܼܟܵܒܹܗ ܀", ":ܐܸܢ ܒܹܗ ܒܲܕܿܩܬܿ ܐ̄ܪܵܙܵܐ ܪܲܒܵܐ ܕܲܒܼܪܵܐ ܘܪܘܼܚܵܐ", "ܡܲܢ ܠܵܐ ܢܸܩܪܘܿܒܼ ܨܼܝܕ ܚܸܟܼܡܵܬܼ̈ܐ ܕܟܲܣ̈ܝܵܢ ܒܲܫܡܹܗ ܀", ":ܐܸܢ ܒܹܗ ܚܵܘܝܼܬܿ ܒܲܣܝܼܡܘܼܬܼܵܟ ܠܥܝܼܪܹ̈ܐ ܘܐ̄ܢܵܫܵܐ", "ܡܲܢ ܠܵܐ ܢܹܐܚܘܿܒܼ ܓܵܘܣܵܐ ܒܦܲܓܼܪܹܗ ܕܲܢܦܝܼܣ ܚܠܵܦܵܘܗܝ ܀", ":ܐܸܢ ܗܘ̤ ܕܡܸܠܬܼܵܐ ܝܲܠܕܵܐ ܕܡܸܢܵܟ ܥܡ݂ܲܪ ܒܹܗ ܒܚܘܼܒܵܐ", "ܡܲܢ ܠܵܐ ܢܸܩܪ݂ܝܘܗܝ ܐܲܚܝܼܕܼ ܣܵܟܼܵܐ ܕܪܵܘܡ̇ܐ ܘܥܘܼܡܩܵܐ ܀", ":ܐܸܢ ܒܹܗ ܫܲܡܠܝܼܬܿ ܣܵܥܘܿܪܘܼܬܼܵܐ ܕܲܚܠܵܦ ܟܠܵܐ", "ܡܲܢ ܠܵܐ ܢܹܐܚܘܿܕܼ ܒܣܵܥܘܿܪܘܼܬܹܗ ܕܠܵܐ ܩܘܼܛܵܥܵܐ ܀", ":ܐܸܢ ܒܹܗ ܥܬܼܝܼܕܼ ܐܲܢ̄ܬܿ ܕܲܬܿܕܼܘܼܢ ܐܲܪܥܵܐ ܒܫܘܼܠܵܡ ܙܲܒܼܢܹ̈ܐ", "ܡܲܢ ܠܵܐ ܢܸܕܚܲܠ ܡ̣ܢ ܒܘܼܚܪܵܢܵܐ ܕܗܵܘܹ̇ܐ ܒܐܝܼܕܼܵܘ̈ܗܝ ܀", ":ܘܐܸܢ ܒܹܗ ܝܵܗ̇ܒܲܬܿ ܛܘܼܒܹ̈ܐ ܠܛܵܒܹ̈ܐ ܘܢܸܓܼ̈ܕܹܿܐ ܠܒܼܝܼܫܹ̈ܐ", "ܡܲܢ ܠܵܐ ܢܦܝܼܣܵܟ ܕܬܼܗܘܸܐ ܣܢܹܐܓܼܪܵܐ ܚܠܵܦ ܚܵܘ̈ܒܵܬܹܗ ܀", "ܘܐܸܢ ܗܘ̤ ܕܫܲܠܝܼܛ ܥܲܠ ܗܵܢ ܥܵܠܡܵܐ ܘܥܲܠ ܗܵܘ̇ ܕܲܥܬܼܝܼܕܼ:", "ܡܲܢ ܠܵܐ ܢܗܲܝܡܸܢ ܕܲܬܼܪܲܝܵܢܵܐ ܗ̄ܘ̣ ܕܐܲܠܵܗܘܼܬܼܵܐ ܀", ":ܠܗܵܠܹܝܢ ܕܲܪ̈ܓܹܐ ܚܙܹ̇ܝܬܼ ܕܐܸܬܼܥܲܠܝܼ ܟܝܵܢܲܢ ܫܝܼܛܵܐ", "ܘܓܲܪܓܲܢܝ ܪܸܥܝܵܢܝ ܕܐܸܪܕܹܿܐ ܒܡܸܠܹ̈ܐ ܠܘܵܬܼ ܫܝܼܛܘܼܬܹܗ ܀", ":ܪܲܒܿܘܼܬܼ ܕܲܪܓܹܗ ܥܨ̣ܵܬܲܢܝ ܕܐܲܡ̣ܪܲܚ ܠܒܲܪ ܡ̣ܢ ܛܲܟܼܣܵܐ", "ܘܐܸܚܙܘܿܩ ܒܐܘܼܪܚܵܐ ܕܪܲܒܵܐ ܒܨܵܬܼܵܗ̇ ܡ̣ܢ ܦܸܬܼܓܼܵܡܲܝ̈ ܀", ":ܨܹܝܕ ܟܲܣܝܘܼܬܼܵܟ ܕܲܒܼܓܲܠܝܘܼܬܹܗ ܒܥܹ̇ܝܬܼ ܕܐܸܬܼܩܲܪܲܒܼ", "ܦܫܘܿܛ ܠܝܼ ܐܝܼܕܼܵܟ ܐܲܝܟ ܕܲܠܫܸܡܥܘܿܢ ܕܐܸܩܪܘܿܒܼ ܘܐܲܦܝܼܣ ܀", ":ܠܝܲܡܵܐ ܕܡܸܠܹ̈ܐ ܕܲܚܠܵܦ ܚܲܝܲܝ̈ܢ ܢ̣ܚܸܬܼܘ ܚܘܼܫܵܒܲܝ̈", "ܢܕܲܠܹܝܢܝ ܪܸܡܙܵܟ ܕܠܵܐ ܐܸܬܿܛܲܒܲܥ ܒܲܕܼܠܵܐ ܦܲܐ̈ܝܵܢ ܀", ":ܕܐܲܦܝܼܣ ܩܸܪܒܹܿܬܼ ܚܠܵܦ ܣܘܼܥܪ݁ܵܢܹܐ ܕܝܼܠܝ ܘܲܕܼܚܲܒܼܪܲܝ", "ܚܲܝܸܠ ܙܵܘܥܲܝ̈ ܕܠܵܐ ܢܸܬܼܪܲܦܘܿܢ ܥܲܕܼ ܡܸܫܬܲܡܥܝܼܢ ܀", ":ܒܲܬܼܪܲܥ ܪ̈ܲܚܡܲܝܟ ܢܵܩܹ̇ܫ ܨܸܒܼܝܵܢܝ ܨܵܒܹ̇ܐ ܒܚܲܝܲܝܢ", "ܦܬܲܚܠܲܢ ܕܢܸܥܘܿܠ ܘܢܸܣܲܒܼ ܙܸܕܩܵܐ ܐܲܝܟ ܡܸܣܟܹܿܢܹ̈ܐ ܀", ":ܡܸܣܟܹܿܝܢ ܘܲܨܪܝܼܟ ܓܸܢܣܲܢ ܫܝܼܛܵܐ ܡ̣ܢ ܟܠ ܛܵܒܼ̈ܢ", "ܣܡܘܿܟ ܫܝܼܛܘܼܬܹܗ ܒܢܸܬܼܪܵܐ ܙܥܘܿܪܵܐ ܕܡ̣ܢ ܡ̇ܘܗܲܒܼܬܼܵܟ ܀", ":ܡܚܝܼܠ ܗ̄ܘ̣ ܣܲܓܿܝܼ ܕܲܢܟܲܢܸܫ ܠܹܗ ܡ̇ܙܘܿܢ ܙܲܒܼܢܵܐ", "ܘܠܵܐ ܡܨܸܐ ܕܢܸܦܠܘܿܚ ܐܲܪܥܵܐ ܒܚܲܝܠܹܗ ܒܸܠܥܵܕܼ ܚܲܝܠܵܟ ܀", ":ܩܸܢܛܵܐ ܪܲܒܵܐ ܡܠܸܐ ܦܘܼܠܚܵܢܹܗ ܟܡܵܐ ܐܸܢ ܦܵܠܲܚ̇", "ܘܠܲܝܬܿ ܬܘܼܟܼܠܵܢܵܐ ܥܲܠ ܡ̇ܙܘܿܢܹܗ ܟܡܵܐ ܐܸܢ ܣܲܓܿܝܼ ܀", ":ܚܲܫܹ̈ܐ ܘܟܹܐܒܹ̈ܐ ܠܘܹܝܢ ܠܲܬܼܥܵܫܹܗ ܩܲܝܛܵܐ ܘܣܲܬܼܘܵܐ", "ܘܟܼܠ ܢܸܟܼܝܵܢܝܼ̈ܢ ܐܲܡܝܼܢܝܼܢ ܠܹܗ ܠܹܗ ܘܲܠܕܝܼܠܹܗ ܀", ":ܣܲܓܿܝܼ ܥܲܡܠܹܗ ܘܲܙܥܘܿܪ ܐܲܓܼܪܵܐ ܕܡܸܬܼܦܲܢܹܐ ܠܹܗ", "ܘܪܲܒܵܐ ܗ̄ܝܼ ܠܸܐܘܬܹܗ ܘܫܝܼܛ ܘܲܡܙܲܠܗܲܙ ܡ̇ܙܘܿܢ ܚܲܝܵܘ̈ܗܝ ܀", ":ܙܵܪܲܥ ܣܲܓܿܝܼ ܘܚܵܡܹ̇ܠ ܩܲܠܝܼܠ ܡ݂ܢ ܣܲܓܿܝܼ̈ܐܹܐ", "ܡܛܲܪܲܦ ܘܲܫܚܝܼܩ ܘܥܲܕܼ ܡܸܬܼܒܲܣܲܡ ܒܲܠܥܹܗ ܡ̇ܘܬܵܐ ܀", ":ܒܩܸܢܛܵܐ ܙܵܪܲܥ ܘܲܒܼܣܘܼܪܵܕܼܵܐ ܡܟܲܢܸܫ ܦܹܐܪܹ̈ܐ", "ܘܠܵܐ ܬܟܼܝܼܠ ܠܸܒܹ̇ܗ ܕܚܵ̇ܕܹܐ ܒܥܲܡܠܹܗ ܘܲܒܼܟܼܘܼܢܵܫܹܗ ܀", ":ܫܵܕܹ̇ܐ ܠܲܚܡܹܗ ܒܐܲܦܲܝ̈ ܚܲܩܠܵܐ ܕܢܸܬܼܦܲܢܹܐ ܠܹܗ", "ܘܩܲܢܝܼܛ ܘܲܡܥܵܩ ܕܕܲܠܡܵܐ ܢܹܐܒܲܕܼ ܘܢܵܘܦܘܿܢ ܚܲܝܵܘ̈ܗܝ ܀", ":ܦܵܠܲܚ̇ ܐܲܪܥܵܐ ܘܪܵܢܹ̇ܐ ܕܕܲܠܡܵܐ ܬܟܼܘܼܡ ܥܲܠ ܦܹܐܪܹ̈ܐ", "ܘܚܵܙܹ̇ܩ ܒܐܘܼܪܚܵܐ ܘܝܵܬܹ̇ܒܼ ܡ̇ܘܬܵܐ ܘܲܡܣܲܟܸܿܐ ܠܹܗ ܀", ":ܐܲܝܟ ܝܵܠܕܲܬܵܐ ܡܣܲܟܸܿܐ ܠܦܹܐܪܹ̈ܐ ܐܲܝܟ ܕܠܥܘܸܠܵܐ", "ܘܚܸܒܼܠܹ̈ܐ ܕܡ̇ܘܬܵܐ ܡܵܚܹ̇ܝܢ ܟܠܫܵܥ ܠܦܵܪܘܿܫܘܼܬܹܗ ܀", ":ܩܪܵܒܼܵܐ ܪܲܒܵܐ ܙܩܝܼܦ ܒܟܼܠܥܸܕܵܢ ܠܘܼܩܒܲܠ ܝܲܨܪܹܗ", "ܘܐܸܢ ܢ̣ܵܡ ܘܲܕܡܸܟ ܥܲܠ̣ܘ ܚܘܼ̈ܬܼܚܵܬܹܐ ܘܒܲܙܘ ܚܹܐܪܘܼܬܹܗ ܀", ":ܒܲܬܼܪܹܝܢ ܩܹܐܪ̈ܣܝܼܢ ܪܡܸܐ ܚܲܠܵܫܵܐ ܕܒܼܝܼܫ ܚܲܕܼ ܡ̣ܢ ܚܲܕܼ", "ܒܚܲܫܲܝ̈ ܦܲܓܼܪܹܗ ܘܡ̇ܙܘܿܢ ܚܲܝܵܘ̈ܗܝ ܢܸܓܼ̈ܕܹܿܐ ܥܦܝܼܦܹ̈ܐ ܀", ":ܐܲܝܟ ܕܲܒܼܥܲܪ̈ܩܹܐ ܡܢܲܓܸܿܕ ܗܘ̤ ܠܹܗ ܒܐܝܼܕܼܵܐ ܕܝܲܨܪܹܗ", "ܘܠܲܝܬܿ ܒܹܗ ܕܘܼܟܿܬܼܵܐ ܕܠܵܐ ܫܘܼܠܵܡܵܐ ܕܚܲܫܹ̈ܐ ܡܲܠܝܵܐ ܀", ":ܚܲܫܝܼܫ ܘܲܡܥܵܩ ܠܘܼܩܒܲܠ ܚܲܫܘ̈ܗܝ ܘܠܘܼܩܒܲܠ ܥܲܡܠܵܘ̈ܗܝ", "ܘܠܲܝܬܿ ܥܸܕܵܢܵܐ ܕܠܵܐ ܡܸܬܿܬܿܢܲܚ ܡܲܪܝܼܪܵܝܼܬܼ ܀", ":ܐܸܢ ܚ݂ܲܡ ܫܸܡܫܵܐ ܚ̣ܡܵܐ ܪܸܥܝܵܢܹܗ ܠܘܼܩܒܲܠ ܙܲܪ̈ܥܵܘܗܝ", "ܘܐܸܢ ܓ̣ܵܙ ܡܸܛܵܐ ܝ̄ܒܸܫ̣ܘ ܚܘܼܫܵܒܼܵܘ̈ܗܝ ܥܲܡ ܢܸܨ̈ܒܵܬܹܗ ܀", ":ܘܐܸܢܗܘ̤ ܕܥܸܠܒܲܬ̤ ܚܲܡܝܼܡܘܼܬܼܵܐ ܩܲܛ̣ܠܹܗ ܨܲܗܝܵܐ", "ܘܐܸܢܗܘ̤ ܕܣܸܓܲܝܲܬ̤ ܩܲܪܝܼܪܘܼܬܼܵܐ ܛܠܸܩ̣ ܡ̣ܢ ܥܲܪܝܵܐ ܀", ":ܐܸܢ ܐܸܬܼܡܲܣܟܲܢ ܒܛܹܢ ܩܘܼܛܵܥܵܐ ܘܐܵܘܠܸܕܼ ܪܸܛܢܵܐ", "ܘܐܸܢ ܐܸܫܬܲܪܬܲܚ ܠܲܒܼܫ̣ܹܗ ܚܘܼܬܼܪܵܐ ܘܪܵܡܘܼܬܼ ܪܘܼܚܵܐ ܀", ":ܐܸܢ ܐܸܙܕܲܕܲܩ ܐܲܗܸܠ ܘܲܓܼܚܸܟ ܥܲܠ ܚܲܛܵܝܹ̈ܐ", "ܘܐܸܢܗܘ̤ ܕܲܚܝ̣ܛܵܐ ܐܵܘܚܸܠ ܘܲܦܣ݂ܲܩ ܕܠܲܝܬܿ ܬܘܼܒܼ ܣܲܒܼܪܵܐ ܀", ":ܐܸܢ ܐܸܬܼܚܲܟܲܡ ܛܥ̣ܵܐ ܠܲܟܼܝܵܢܵܐ ܕܫܝܼܛܘܼܬܼ ܡܸܕܼܪܹܗ", "ܘܐܸܢ ܡܸܫܬܲܒܼܗܲܪ ܗܘ̤ܵܐ ܠܹܗ ܚܲܝܘ̄ܬܼܵܐ ܕܠܵܐ ܒܘܼܝܵܢܵܐ ܀", ":ܒܣܲܓܿܝܼ ܘܒܲܙܥܘܿܪ ܚܲܫܵܘ̈ܗܝ ܣܵܓܹ̇ܝܢ ܘܥ̣ܵܘܠܹܗ ܝܵܪܹܒܼ", "ܘܡ̇ܢܵܐ ܢܸܥܒܸܿܕܼ ܘܠܲܐܝܟܵܐ ܢܸܥܪܘܿܩ ܡܙܲܠܗܲܙ ܒܚܲܝܵܘ̈ܗܝ ܀", ":ܒܹܝܬܼ ܝܲܬܿܝܼܪܵܐ ܘܲܠܚܲܣܝܼܪܵܐ ܡܸܚܣܲܪ ܚܵ̇ܣܲܪ", "ܘܐܲܝܟܲܢ ܡܲܨܝܵܐ ܕܢܸܛܲܪ ܚܲܝܵܘ̈ܗܝ ܕܠܵܐ ܢܸܟܼܝܵܢܹ̈ܐ ܀", ":ܥܲܣܩܵܐ ܣܲܓܿܝܼ ܠܲܒܼܢܲܝ̈ܢܵܫܵܐ ܠܡܸܚܵܐ ܫܲܦܝܼܪ", "ܘܠܵܐ ܦܫܝܼܩ ܪܲܗܛܵܐ ܕܙܲܕܼܝܼܩܘܼܬܼܵܐ ܠܦܲܓܼܪ̈ܵܢܵܝܹܐ ܀", ":ܦܲܓܼܪܵܐ ܦܲܓܼܪܵܐ ܗ̄ܘ̣ ܟܡܵܐ ܐܸܢ ܢܸܪܲܓܼ ܪ̈ܘܼܚܵܢܝܵܬܼܵܐ", "ܐܵܦ ܗܝ̤ ܪܸܓܿܬܹܗ ܠܵܘ ܕܝܼܠܹܗ ܗ̄ܝܼ ܐܸܠܵܐ ܕܲܐ̄ܚܪܹܝܢ ܀", "ܐ̄ܚܪܹܝܢ ܥܵܡܲ݁ܪ ܒܹܗ ܒܢܵܘܣܵܐ ܕܡܸܕܼܪܵܐ ܡܸܬܼܚܲܒܿܠܵܢܵܐ:", "ܘܲܒܼܚܲܝܘܼܬܹܗ ܡܗܲܒܸܿܒܼ ܩܲܠܝܼܠ ܥܲܕܼ ܡܸܬܼܚܲܒܲܠ ܀", ":ܚܒܼܵܠܵܐ ܗ̄ܘ̣ ܟܠܹܗ ܟܡܵܐ ܐܸܢ ܐܝܼܬܼ ܒܹܗ ܡܢܵܬܼܵܐ ܕܚܲܝܹ̈ܐ", "ܐܵܦ ܗܝ̤ ܗܵܕܹܐ ܙܥܘܿܪܝܼܢ ܚܲܝܹܝ̈ܗ̇ ܠܡܲܚܵܝܘܼܬܹܗ ܀", ":ܘܐܸܢ ܚܲܝܘܼܬܼܵܐ ܕܒܹܗ ܚܲܣܝܼܪܵܐ ܗ̄ܝܼ ܡ̣ܢ ܚܲܝܘܼܬܼܵܐ", "ܐܲܝܟܲܢ ܡܸܫܟܲܚ ܠܡܸܚܵܐ ܒܚܲܝܹ̈ܐ ܡܸܬܼܚܲܒܿܠܵܢܹ̈ܐ ܀", ":ܢܹܐܬܼܘܿܢ ܪ̈ܲܚܡܲܝܟ ܡ̇ܪܝ ܠܐܝܼܵܠܹܗ ܕܓܸܢܣܲܢ ܫܝܼܛܵܐ", "ܕܗܵܐ ܚܵܒܼ݂ ܘܐܲܫܦܸܠ ܚܹܝܠ ܚܲܝܘܼܬܹܗ ܒܐܵܓܼܘܿܢ ܚܲܫܹ̈ܐ ܀", ":ܦܫܘܿܛ ܠܹܗ ܐܝܼܕܼܵܐ ܠܐܵܓܼܘܿܢܸܣܛܵܐ ܪܦܸܐ ܪܸܥܝܵܢܵܐ", "ܕܗܵܐ ܙܩܲܦ̣ ܨܸܒܼܥܵܐ ܘܠܵܐ ܡܨܸܐ ܕܢܹܐܚܘܿܕܼ ܕܲܪܵܐ ܒܓܸܠܝܵܐ ܀", ":ܩܥܝܼ ܘܠܲܒܸܿܒܲܝܗܝ ܠܲܩܪܲܒܼܬܼܵܢܵܐ ܡܸܬܼܚܲܒܿܠܵܢܵܐ", "ܕܗܵܐ ܐܸܬܼܪܲܦܝܼܘ ܕܪ̈ܵܥܹܐ ܕܐܝܼܕܼܵܘ̈ܗܝ ܠܡܸܚܢܵܐ ܠܢܝܼܫܵܐ ܀", ":ܦܩܘܿܕܼ ܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ ܕܲܢܥܲܕܲܪܘܼܢܵܝܗܝ", "ܕܗܵܐ ܦܸܕܲܬ̤ ܠܵܗ̇ ܐܝܼܕܹܗ ܠܡܹܐܚܲܕܼ ܩܸܫܬܵܐ ܕܩܘܼܫܬܵܐ ܀", ":ܩܪܝܼ ܠܸܓܼܝܘܿܢܹ̈ܐ ܕܲܫܡܲܝܵܢܹ̈ܐ ܕܲܢܣܲܝܥܘܼܢܵܝܗܝ", "ܥܲܕܼ ܠܵܐ ܢܸܦܸܠ ܘܢܸܗܘܸܐ ܓܘܼܚܟܵܐ ܠܲܒܼܥܸܠܕܲܪܹܗ ܀", ":ܟܬܼܘܿܒܼ ܘܫܲܕܲܪ ܠܹܗ ܣܲܩܪܵܐ ܕܲܫܡܵܟ ܕܪܲܒܿ ܡ̣ܢ ܟܠܑܵܐ", "ܘܗܵܐ ܡܸܬܼܚܲܝܲܠ ܠܡܸܛܥܲܢ ܚܲܫܵܘ̈ܗܝ ܒܣܲܒܼܪܵܐ ܕܲܫܡܵܟ ܀", ":ܐܲܪܡܵܐ ܐܝܼܕܼܵܐ ܒܲܟܼܬܼܝܼ̈ܒܼܵܬܼܵܐ ܕܦܘܼܪܩܵܢ ܚܲܝܵܘ̈ܗܝ", "ܘܗܵܐ ܡܸܣܬܲܪܕܼܝܼܢ ܚܲܫܹ̈ܐ ܘܫܹܐܕܹ̈ܐ ܕܲܢܚܘܼܪܘܼܢ ܒܹܗ ܀", ":ܟܐܝܼ ܒܣܸܕܼܪ̈ܲܝܗܘܿܢ ܕܲܩܪ̈ܲܒܼܬܼܵܢܹܐ ܕܲܠܚܝܼܡܝܼܢ ܠܹܗ", "ܘܗܵܐ ܡܸܬܼܒܲܠܗܹܝܢ ܡ̣ܢ ܦܘܼܩܪܵܢܵܐ ܕܫܸܡ ܐܝܼܬܼܘܼܬܼܵܟ ܀", ":ܫܠܘܿܚ ܚܲܕܼ ܥܝܼܪܵܐ ܐܲܝܟ ܕܲܒܼܙܲܒܼܢܹܗ ܕܐܵܬܼܘܿܪܵܝܵܐ", "ܘܗܵܐ ܡܸܬܼܒܲܕܿܪܝܼܢ ܚܲܝ̈ܠܲܝ ܒܝܼܫܵܐ ܕܲܟܼܪܝܼܟܼܝܼܢ ܠܹܗ ܀", ":ܫܲܕܲܪ ܪܸܡܙܵܟ ܐܲܝܟ ܐܹܫܲܥܝܵܐ ܠܘܵܬܼ ܚܹܙܲܩܝܵܐ", "ܘܲܚܠܵܦ ܬܹܐܢܹ̈ܐ ܢܣܝܼܡ ܠܹܗ ܪ̈ܲܚܡܹܐ ܥܲܠ ܟܘܼܬܼ̈ܡ̇ܬܹܗ ܀", ":ܢܲܫܡܲܥ ܨܹܐܕܲܝܢ ܗܵܝ̇ ܒܲܪܬܼ ܩܵܠܵܐ ܕܨܹܝܕܼ ܚܹܙܲܩܝܵܐ", "ܕܲܚܠܵܦ ܚܲܝܹ̈ܐ ܗܵܐ ܡ̇ܘܣܸܦ ܐ̄ܢܵܐ ܫܘܼܒܼܩܵܢ ܥܵܘ̣ܠܵܐ ܀", ":ܐܹܝܢ ܡ̇ܪܝ ܐܲܦܢܵܢ ܠܘܵܬܼ ܚܘܼܠܡܵܢܵܐ ܕܫܲܦܝܼܪ̈ܵܬܼܵܐ", "ܕܠܑܵܐ ܢܸܬܼܒܲܣܒܲܣ ܒܲܚܒܼܵܪ̈ܵܬܼܵܐ ܕܲܫܟܼܝܼܪ̈ܵܬܲܢ ܀", ":ܦܘܿܩ ܒܲܒܼܥܵܬܲܢ ܐܲܝܟ ܦܸܠܐܬܼܵܐ ܕܪܲܟܸܿܒܼ ܚܘܼܒܵܟ", "ܘܢܸܥܘܿܠ ܢܸܪܥܹܐ ܒܲܛܝܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܐܲܢܗܲܪ ܐܲܦܲܝ̈ܟ ܘܲܒܼܥܝܼܗ̇ ܒܪ̈ܲܚܡܲܝܟ ܠܐܲܒܿܝܼܕܼܘܼܬܲܢ", "ܕܠܵܐ ܢܸܬܼܚܲܒܲܠ ܙܝܼܘܹܗ ܕܡܸܕܼܪܲܢ ܕܲܛܒܼܝܼܥ ܒܲܫܡܵܟ ܀", ":ܚܕܝܼ ܒܲܦܝܵܣܲܢ ܐܲܝܟ ܕܲܒܼܪܒܹܿܗ ܕܲܒܼܪܵܐ ܙܥܘܿܪܵܐ", "ܘܬܲܪܓܸܿܡ ܥܲܡܲܢ ܚܲܝܹ̈ܐ ܕܣܲܒܼܪܵܐ ܕܲܪܫܝܼܡܝܼܢ ܒܹܗ ܀", ":ܥܲܡ ܢܵܟܼܘܿܠܵܐ ܦܠܲܚ̣ܢܲܢ ܡܲܓܵܢ ܘܲܛܠ݂ܲܡ̄ܢ ܐܲܓܼܪܲܢ", "ܘܲܒܼܚܲܪ̈ܘܼܒܹܐ ܕܲܪ̈ܓܼܝܼܓܼܵܬܼܵܐ ܚܝ݂ܲܝܢ ܒܝܼܫܵܐܝܼܬܼ ܀", ":ܚ̣ܛܲܝܢ ܘܐܲܪܓܸܿܙܢܵܟ ܟܲܕܼ ܚܵܣ ܕܲܪܓܸܙܬܿ ܐܵܘ ܪܵܓܹ̇ܙ ܐܲܢ̄ܬܿ", "ܘܠܵܐ ܫܵܘܹ̇ܿܝܢܲܢ ܕܢܸܩܪܸܐ ܢܲܦܫܲܢ ܒܢܲܝܵ̈ܐ ܕܲܫܡܵܟ ܀", ":ܗܲܒܼܠܲܢ ܕܢܸܗܘܸܐ ܐܲܝܟ ܐܲܓܼܝܼܪܹ̈ܐ ܒܦܘܼܠܚܵܢ ܒܲܝܬܵܟ", "ܘܢܸܣܲܒܼ ܙܸܕܩܵܐ ܐܲܝܟ ܡܸܣܟܹܿܢܹ̈ܐ ܡ̣ܢ ܦܵܬܼܘܿܪܵܟ ܀", ":ܘܐܸܢ ܗܘ̤ ܕܡܲܨܝܵܐ ܓܡܘܿܪ ܒܲܥܒܼܵܕܼܵܐ ܚܹܝܠ ܦܸܠܐܬܼܵܟ", "ܘܐܲܝܬܵܐ ܠܓܸܠܝܵܐ ܐ̄ܪܵܙܵܐ ܕܪܲܟܸܿܒܼܬܿ ܡܸܛܠܵܬܲܢ ܀", ":ܐܸܡܲܪ ܨܹܐܕܲܝܢ ܕܡ̣ܢ ܡܝܼܬܼܘܼܬܼܵܐ ܚܲܝܲܝܬܿܘܿܢ ܗܵܫܵܐ", "ܘܡ̣ܢ ܐܲܒܼܕܵܢܵܐ ܕܠܵܐ ܝܼܕܲܥܬܼܵܐ ܦܢ݂ܲܝܬܿܘܿܢ ܨܹܐܕܲܝ ܀", ":ܦܩܘܿܕܼ ܠܲܚܢܵܢܵܟ ܢܟܲܣܸܐ ܨܲܥܪܲܢ ܒܐܸܣܛܲܠ ܫܘܼܒܼܚܵܐ", "ܘܲܢܣܝܼܡ ܒܐܝܼܕܲܢ ܪܲܗܒܼܘܿܢ ܚܲܝ̈ܐ ܐܲܝܟ ܥܸܙܲܩܬܼܵܐ ܀", ":ܢܲܦܸܣ ܪܸܡܙܵܟ ܘܢܲܬܼܩܸܢ ܩܘܼܕܼܡܲܝܢ ܕܸܒܼܚܵܐ ܕܲܒܼܪܵܟ", "ܘܢܸܪܕܿܘܿܦ ܒܐܘܼܟܼܠܹܗ ܡܸܪܲܬܼ ܡ̇ܘܬܵܐ ܡ̣ܢ ܗܲܕܵܡܲܝ̈ܢ ܀", ":ܘܐܸܢ ܐܝܼܬܼ ܕܚܵܣܹ̇ܡ ܒܦܘܼܪܩܵܢ ܒܦܘܼܪܩܵܢ ܚܲܝܲܝ̈ܢ ܘܲܒܼܦܘܼܠܚܵܢܲܢ", "ܢܫܲܝܸܢ ܚܘܼܒܵܟ ܠܡܸܪܲܬܼ ܝܲܨܪܹܗ ܒܚܲܝܘܼܬܼ ܚܲܝܹ̈ܐ ܀", ":ܩܪܝܼ ܠܡܲܠܲܐܟܹ̈ܐ ܘܐܲܦܨܲܚ ܐܸܢܘܿܢ ܒܝܲܕܼ ܦܘܼܢܵܝܲܢ", "ܕܐܲܟܼܪܝܼܘ ܕܲܚ̣ܛܲܝܢ ܢܵܘܕܿܘܿܢ ܗܵܫܵܐ ܕܐܸܙܕܲܕܲܩܢܲܢ ܀", ":ܪܲܥܵܐ ܐܸܢܘܿܢ ܕܪܲܓܿܝܼܙܝܼܢ ܗ̄ܘ̣ܵܘ ܡܸܛܠ ܥܵܘ̣ܠܲܢ", "ܘܐܲܦܢܵܐ ܐܸܢܘܿܢ ܠܘܵܬܼ ܬܸܫܡܸܫܬܵܐ ܕܣܘܼܢܩܵܢ ܚܲܝܲܝ̈ܢ ܀", ":ܢܙܝܼܥܘܼܢ ܠܐܵܐܲܪ ܒܚܲܝܠܵܐ ܕܡܸܢܵܟ ܐܲܝܟ ܕܲܡܥܵܕܼܝܼܢ", "ܘܲܢܩܲܫܘܿܢܵܝܗܝ ܘܢܸܛܥܲܢ ܡܲܝܵ̈ܐ ܠܥܸܠ ܡ̣ܢ ܚܲܨܹܗ ܀", ":ܢܲܪܡܘܿܢ ܒܦܘܼܡܹܗ ܦܓܼܘܼ̈ܕܹܐ ܕܫܸܬܼܩܵܐ ܘܲܕܿܬܲܪܥܘܼܬܼܵܐ", "ܕܠܵܐ ܢܸܬܼܒܲܥܪܲܪ ܒܝܲܕܼ ܫܘܼܚܠܵܦܵܘ̈ܗܝ ܠܒܲܪ ܡ̣ܢ ܛܲܟܼܣܵܐ ܀", ":ܢܸܗܘܘܿܢ ܗܸܢ̣ܘܿܢ ܐܲܝܟ ܗܸܢܝܘܿܟܹ̈ܐ ܠܥܸܠ ܡ̣ܢ ܚܲܨܹܗ", "ܘܲܢܚܝܼܪܘܼܢܵܝܗܝ ܠܐܲܦܲܝ̈ ܐܼܲܪܥܵܐ ܠܚܹܐܦܵܐ ܕܪܲܗܛܹܗ ܀", ":ܢܚܙܘܿܢ ܪܲܗܛܹܗ ܐܲܝܟ ܚܲܙܵܝܹ̈ܐ ܒܐܸܣܛܵܕܝܼܘܿܢ", "ܘܢܸܓܼܕܼܠܘܼܢ ܠܲܫܡܵܟ ܟܠܝܼܠ ܬܵܘܕܲܝܼܬܼܵܐ ܕܚܲܕܿܝܼܬܵܢ ܒܹܗ ܀", ":ܐܹܝܢ ܡܵܪܝ ܩܲܒܸܿܠ ܪܘܼܟܵܒܼ ܡܸܠܲܝ̈ܢ ܐܵܦܸܢ ܫܝܼ̈ܛܵܢ", "ܘܗܲܒܼ ܦܘܼܪܥܵܢܵܐ ܠܗܸܪܓܵܐ ܕܢܲܦܫܲܢ ܐܵܦܸܢ ܦܲܪܟܿܝܼܗ ܀", ":ܐܹܝܢ ܡ̇ܪܝ ܐܲܫܘܵܗ̇ ܠܡܸܠܲܬܼ ܦܘܼܡܲܢ ܠܦܘܼܢܵܝ ܡܸܠܬܼܵܐ", "ܘܢܸܫܡܲܥ ܡܸܢܵܟ ܕܬܼܘܼܒܼܘ ܚܲܛܵܝܹ̈ܐ ܐܝܼܬܼ ܗ̄ܘ̣ ܣܲܒܼܪܵܐ ܀", "ܐܹܝܢ ܡ̇ܪܝ ܐܲܦܨܲܚ ܠܐܵܐܲܪ ܕܲܟܼܡܝܼܪ ܡܸܛܠ ܥܵܘ̣ܠܲܢ:", "ܘܣܝܼܡ ܠܹܗ ܒܦܘܼܡܹܗ ܟܠܝܼܠ ܢܘܼܛ̈ܦܵܬܼܵܐ ܕܢܸܬܼܪܲܥܸܐ ܠܲܢ ܀", ":ܐܹܝܢ ܡ̇ܪܝ ܢܸܗܘܘܿܢ ܩܵܠܹ̈ܐ ܕܦܘܼܡܲܢ ܩܠܝܼܕܹ̈ܐ ܠܓܲܙܵܟ", "ܘܢܸܦܬܲܚ ܢܸܣܲܒ݂ ܫܘܼܒܼܩܵܢ ܚܵܘ̈ܒܹܿܐ ܘܡ̇ܙܘܿܢ ܙܲܒܼܢܵܐ ܀", ":ܠܵܐ ܡ̇ܪܝ ܬܲܗܡܸܐ ܡ̣ܢ ܒܵܥܘܼܬܼܵܐ ܕܡܸܣܟܹܿܢܘܼܬܲܢ", "ܕܠܵܐ ܢܸܬܼܪܲܦܸܐ ܣܲܒܼܪܲܢ ܕܲܥܠܲܝܟ ܒܲܦܣܵܩ ܣܲܒܼܪܵܐ ܀", ":ܠܵܐ ܡ̇ܪܝ ܬܲܗܦܸܟ ܐܲܦܲܝ̈ܟ ܡܸܢܲܢ ܒܲܙܒܲܢ ܪܘܼܓܼܙܵܐ", "ܕܠܵܐ ܢܒܲܙܚܘܼܢ ܫܹܐܕܹ̈ܐ ܛܪ̈ܘܼܢܹܐ ܐܲܝܟ ܕܲܡܥܵܕܼܝܼܢ ܀", ":ܠܵܐ ܡܵܪܝ ܬܸܫܕܹܝܢ ܡ̣ܢ ܥܘܼܕܼܪܵܢܵܟ ܐܲܝܟ ܕܲܠܒܼܝܼܫܹ̈ܐ", "ܕܠܵܐ ܢܸܬܿܬܿܪܝܼܡܘܼܢ ܒܝܼܫܹ̈ܐ ܒܫܸܦܠܲܢ ܐܲܝܟ ܕܲܒܼܩܲܕܼܡ̇ܐ ܀", ":ܠܵܐ ܡ̇ܪܝ ܬܸܗܘܸܐ ܠܵܐ ܪܲܚܡܵܢܵܐ ܕܐܲܢ̄ܬܿ ܪܲܚܡܵܢܵܐ ܐܢ̄ܬܿ", "ܚܵܣ ܡ̇ܪܝ ܠܵܐ ܗ̤ܘܲܝܬܿ ܡܹܐܡܲܪ ܐܸܡ̇ܪܹܬܼ ܠܦܘܼܬܼ ܣܘܼܢܩܵܢܲܢ ܀", ":ܠܵܐ ܡ̇ܪܝ ܢܸܙܥܲܪ ܫܸܡ ܪܲܒܿܘܼܬܼܵܟ ܒܥܸܠܲܬܼ ܥܵܘ̣ܠܲܢ", "ܠܵܐ ܕܹܝܢ ܙܵܥܲܪ ܘܠܵܐ ܐܸܢ ܢܲܪܫܲܥ ܐܵܠܹܦ ܐܲܠܦܝܼ̈ܢ ܀", ":ܠܵܐ ܡ̇ܪܝ ܬܸܗܘܸܐ ܒܨܝܼܪ ܥܘܼܕܼܪܵܢܵܐ ܘܡܸܣܟܹܿܝܢ ܓܲܙܵܐ", "ܐܘܿܗ ܕܲܓܵܠ ܗ̄ܘ̣ ܡܸܕܹܿܡ ܕܐܸܡ̇ܪܹܬܼ ܥܲܠ ܐܝܼܬܼܘܼܬܼܵܟ ܀", ":ܠܵܐ ܡܪܝ ܬܸܗܘܸܐ ܐܲܝܟ ܬܵܘܬܵܒܼܵܐ ܒܒܼܵܪܘܿܝܘܼܬܼܵܟ", "ܘܠܵܐ ܐܲܝܟ ܐܵܪܚܵܐ ܕܣܵܛܹ̇ܐ ܠܲܡܒܼܵܬܼ ܒܲܕܼܠܵܐ ܕܝܼܠܹܗ ܀", ":ܠܵܐ ܡ̇ܪܝ ܬܸܗܘܸܐ ܐܲܝܟ ܒܲܪܢܵܫܵܐ ܕܐܲܢ̄ܬܿ ܐܲܠܵܗܵܐ ܐܢ̄ܬܿ", "ܘܠܵܐ ܐܲܝܟ ܓܲܒܼܪܵܐ ܕܠܵܐ ܡܨܸܐ ܠܡܸܦܪܲܩ ܕܐܲܢ̄ܬܿ ܦܵܪܘܿܩܵܐ ܐܢ̄ܬܿ ܀", ":ܘܐܸܢܗܘ̤ ܕܚܵܘ̈ܒܲܝܢ ܥܫܸܢ̣ܘ ܡ̣ܢ ܚܵܘ̈ܒܹܿܐ ܕܲܒܼܟܼܠ ܕܵܪܝܼܢ", "ܐܲܢ̄ܬܿ ܚܘܼܣ ܡܸܛܠ ܫܡܵܟ ܝܲܩܝܼܪܵܐ ܕܲܩܪܹܝܢܲܢ ܒܹܗ ܀", ":ܐܸܢ ܣܲܢ̈ܝܵܬܲܢ ܐܲܣܢܝܼ ܐܲܦܹ̈ܐ ܕܐܵܐܲܪ ܫܲܦܝܵܐ", "ܐܲܢ̄ܬܿ ܠܵܐ ܬܚܵܘܸܐ ܐܲܦܹ̈ܐ ܕܚܸܡܬܼܵܐ ܕܠܵܐ ܦܲܐ̈ܝܵܢ ܠܵܟ ܀", ":ܐܸܢ ܒܝܼܫܘܼܬܿܢ ܟܠܵܬ̤ ܛܵܒܼܵܬܼ̈ܐ ܡ̣ܢ ܦܘܼܡ ܥܵܘ̣ܠܵܢ", "ܐܲܢ̄ܬܿ ܠܵܐ ܬܫܲܚܠܸܦ ܫܸܡ ܛܵܒܼܘܼܬܼܵܟ ܟܠܵܐ ܡܸܫܬܲܚܠܲܦ ܀", ":ܛܵܒܼ ܐܲܢܬܿ ܟܠܵܟ ܘܟܹܐܝܢ ܐܲܢ̄ܬܿ ܟܠܵܟ ܘܣܵܢܹ̇ܐ ܥܵܘ̣ܠܵܐ ܐܢ̄ܬܿ", "ܘܠܵܐ ܡܸܬܼܡܲܫܚܵܐ ܠܵܐ ܛܵܒܼܘܼܬܼܵܟ ܘܠܑܵܐ ܟܹܐܢܘܼܬܼܵܟ ܀", ":ܠܵܐ ܐ̄ܢܵܫ ܝܵ̇ܕܲܥ ܕܢܸܩܪܹܝܟ ܒܲܫܡܵܐ ܕܙܵܕܩ ܠܲܫܡܵܟ", "ܕܟܼܠ ܫܘܼܡ̇ܗܝܼ̈ܢ ܙܥܘܿܪܝܼܢ ܐܸܢܘܿܢ ܠܪܲܒܿܘܼܢ ܫܘܼܒܼܚܵܟ ܀", ":ܕܢܸܩܪܹܝܟ ܛܵܒܼܵܐ ܩܵܠ ܟܹܐܢܘܼܬܼܵܟ ܪܵܥܹ̇ܡ ܒܐܲܪܥܵܐ", "ܘܐܸܢ ܬܘܼܒܼ ܟܹܐܢܵܐ ܫܡܲܝܵܐ ܘܐܲܪܥܵܐ ܡܠܹܝܢ ܡ̣ܢ ܪ̈ܲܚܡܲܝܟ ܀", ":ܕܢܸܩܪܹܝܟ ܟܲܣܝܵܐ ܓܠܹܝܢ ܣܘܼܥܪ̈ܵܢܲܝܟ ܠܥܹܝܢ ܟܠ ܒܸܪ̈ܝܵܢ", "ܕܢܸܩܪܹܝܟ ܓܲܠܝܵܐ ܠܲܝܬܿ ܒܲܥܒܼܝܼܕܹ̈ܐ ܕܣܵܦܹ̇ܩ ܕܢܸܚܙܹܝܟ ܀", ":ܕܢܸܩܪܹܝܟ ܕܲܫܡܲܥ ܫܡܝܼܥ ܠܵܟ ܩܵܠܲܢ ܥܲܕܼܠܵܐ ܕܢܸܩܪܹܝܟ", "ܘܕܲܢܦܝܼܣ ܕܲܫܒܼܘܿܩ ܩܲܕܿܝܼܡ ܚܘܼܒܵܟ ܠܲܢ ܘܲܠܥܵܘ̣ܠܲܢ ܀", ":ܠܵܐ ܝܵ̇ܕܼܥܝܼܢܲܢ ܠܵܐ ܕܲܢܨܲܠܸܐ ܘܠܵܐ ܕܲܢܫܲܒܲܚ", "ܘܩܲܢܝܼܛܝܼܢܲܢ ܕܢܹܐܡܲܪ ܡܸܠܹ̈ܐ ܕܠܵܐ ܦܲܐ̈ܝܵܢ ܠܵܟ ܀", ":ܐܲܝܟܲܢ ܢܨܲܠܸܐ ܠܠܵܐ ܚܲܣܝܼܪܵܐ ܕܲܓܼܡܝܼܪ ܟܠܹܗ", "ܘܐܲܝܟܲܢ ܢܫܲܒܲܚ ܠܗܵܘ̇ ܕܲܒܼܫܘܼܒܼܚܹܗ ܡܩܵܘܸܐ ܡܸܡܬܼܘܿܡ ܀", ":ܐܸܢ ܡܸܫܬܲܒܲܚ ܝܵܪܹܒܼ ܡ̇ܕܹܝܢ ܒܝܲܕܼ ܬܸܫܒܿܘܿܚܬܵܐ", "ܘܐܸܢܗܘ̤ ܕܝܵܪܹܒܼ ܒܫܘܼܒܼܚܵܐ ܕܡܸܢܲܢ ܗܵܘܹ̇ܐ ܓܡܝܼܪܵܐ ܀", ":ܐܸܢ ܡܸܨܛܲܥܲܪ ܪܲܒܿܘܼ ܨܲܥܪܹܗ ܡ̣ܢ ܬܸܫܒܿܘܿܚܬܹܿܗ", "ܐܸܢ ܡܸܬܼܩܲܕܲܫ ܒܦܘܼܡܲܢ ܡ̇ܘܣܸܦ ܥܲܠ ܬܸܫܒܿܘܿܚܬܹܿܗ ܀", ":ܐܸܢ ܡܸܬܼܚܲܡܲܬܼ ܟܣܸܐ ܗ̄ܘ̣ܵܐ ܡܸܢܹܗ ܨܲܥܪܵܐ ܕܡܲܥܘܸܠ", "ܘܐܸܢ ܡܸܬܼܪܲܥܹܐ ܚܢܲܢ ܚܵܘܝܼܢܵܝܗܝ ܫܒܼܝܼܠ ܬܲܪܥܘܼܬܼܵܐ ܀", ":ܘܐܸܢ ܒܲܬܼܘܵܬܼܵܐ ܣܵܥܲ݁ܪ ܡܸܕܹܿܡ ܒܵܬܲܪ ܙܲܒܼܢܵܐ", "ܙܲܒܼܢܹ̈ܐ ܥܨ̣ܵܐܘܼܗܝ ܠܡܸܕܲܥ ܡܸܕܲܡ ܕܠܵܐ ܝܵ̇ܕܲܥ ܗ̄ܘ̣ܵܐ ܀", ":ܘܐܸܢ ܠܵܐ ܝܵ̇ܕܲܥ ܗܵܕܹܐ ܕܲܚܪܸܡ ܦܘܼܡ̇ܐ ܕܢܹܐܡܲܪ", "ܡ̇ܢܵܐ ܝܲܬܿܝܼܪ ܩܢܹܐ ܒܝܼܕܲܥܬܼܵܐ ܥܲܠ ܬܘܼܩܵܢܵܘ̈ܗܝ ܀", ":ܠܵܐ ܐܲܪ̈ܥܵܢܹܐ ܠܵܐ ܬܸܬܼܪܲܥܘܿܢ ܐܲܪ̈ܥܵܢܵܝܵܬܼܵܐ", "ܠܲܝܬܿ ܒܐܝܼܬܼܘܼܬܼܵܐ ܡܸܕܲܡ ܕܲܒܼܨܝܼܪ ܡ̣ܢ ܐܝܼܬܼܘܼܬܼܵܐ ܀", ":ܟܠ ܐܝܼܬܼܘܼܬܼܵܐ ܫܡܵܗ̇ ܒܘܼܕܵܩܵܐ ܗ̄ܘ̣ ܕܐܲܡܝܼܢܘܼܬܹܗ", "ܘܲܠܦܘܼܬܼ ܕܐܝܼܬܹܝܗ̇ ܐܵܦ ܝܼܕܲܥܬܼܵܗ̇ ܥܲܡܵܗ̇ ܐܝܼܬܹܝܗ̇ ܀", ":ܩܕܼܵܡ ܟܠ ܡܸܕܲܡ ܐܝܼܬܹܝܗ̇ ܘܐܝܼܬܹܝܗ̇ ܐܲܟܼܡܵܐ ܕܐܝܼܬܹܝܗ̇", "ܘܠܵܐ ܛܵܥܹ̇ܐ ܠܵܗ̇ ܡܸܕܲܡ ܕܗܵܘܹ̇ܐ ܘܕܲܥܬܼܝܼܕܼ ܕܢܸܗܘܸܐ ܀", ":ܗܵܟܲܢ ܙܵܕܹܩ ܕܢܸܪܢܹܐ ܥܒܼܝܼܕܼܵܐ ܥܲܠ ܥܵܒܼܘܿܕܼܵܐ", "ܘܗܵܟܲܢ ܚܲܝܵܒܼ ܡܠܝܼܠܵܐ ܕܢܸܦܪܘܿܥ ܠܝܵܗܹ̇ܒܼ ܡܸܠܬܼܵܐ ܀", ":ܚܵܘܒܲܬܼ ܚܘܼܒܵܐ ܚܲܝܵܒܼܝܼܢܲܢ ܠܲܡܬܲܩܢܵܢܲܢ", "ܬܵܘ ܢܸܬܼܦܲܪܢܲܣ ܕܢܸܦܪܘܿܥ ܩܲܠܝܼܠ ܡ̣ܢ ܣܲܓܿܝܼ̈ܐܹܐ ܀", ":ܠܵܘ ܦܘܼܪܥܵܢܵܐ ܒܵܥܹ̇ܐ ܡܸܢܲܢ ܐܲܝܟ ܚܲܣܝܼܪܵܐ", "ܥܸܠܠܹ̈ܐ ܡܪܲܟܲܒܼ ܕܲܝܢܲܢ ܢܸܥܬܲܪ ܡ̣ܢ ܣܝܼ̈ܡܵܬܹܗ ܀", ":ܣܝܼܡܲܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܩܥܹܐ ܒܲܟܼܝܵܢܹܗ", "ܘܲܪܓܼܝܼܓܼ ܣܲܓܿܝܼ ܕܢܸܬܸܿܠ ܡܸܢܵܗ̇ ܠܲܒܼܢܲܝ̈ ܒܲܝܬܹܿܗ ܀", ":ܒܢܲܝ̈ ܝܵܪܬܿܘܼܬܼܵܐ ܕܚܘܼܒܵܐ ܕܲܒܼܪܹܗ ܩ̣ܪܵܝܗܝ ܠܲܟܼܝܵܢܲܢ", "ܥܲܠ ܗܵܝ̇ ܪܵܕܹܐ ܘܲܡܚܲܟܸܿܡ ܠܲܢ ܚܘܼܒܵܢܵܐܝܼܬܼ ܀", ":ܢܣܲܝܒܲܪ ܗܵܟܹܝܠ ܙܢܲܝ̈ ܡܲܪܕܿܘܼܬܼܵܐ ܕܡ̣ܢ ܡܲܪܕܿܘܼܬܹܗ", "ܘܠܵܐ ܬܸܡܐܲܢ ܠܲܢ ܒܢܸܓܼ̈ܕܹܿܐ ܕܟܲܦܢܵܐ ܘܲܕܼܟܼܘܼܪܗܵܢܵܐ ܀", ":ܐܸܢܗܘ̤ ܕܫܲܪܝܼܪ ܫܡܵܐ ܕܲܒܼ̈ܢܲܝܵܐ ܥܲܠ ܪܸܥܝܵܢܲܢ", "ܢܲܫܲܪ ܡ̇ܕܹܝܢ ܕܐܵܦ ܡܲܪܕܿܘܼܬܲܢ ܠܝܘܼܬܼܪܵܢ ܐܝܼܬܹܝܗ̇ ܀", ":ܕܠܵܐ ܩܘܼܛܵܥܵܐ ܢܩܲܒܸܿܠ ܢܸܓܼ̈ܕܹܿܐ ܕܡ̣ܢ ܥܵܒܼܘܿܕܲܢ", "ܘܲܕܼܠܵܐ ܪܸܛܢܵܐ ܢܸܕܲܥ ܩܹܐܪܣܵܐ ܕܫܚܠܵܦ ܙܲܒܼܢܹ̈ܐ ܀", ":ܗܵܕܹܐ ܒܲܠܚܘܿܕܼ ܢܸܫܐܲܠ ܡܸܢܹܗ ܒܲܙܒܲܢ ܢܸܓܼ̈ܕܹܿܐ", "ܕܠܵܐ ܡ̣ܪܝ ܬܲܟܿܣܲܢ ܒܲܪܘܼܓܼܙܵܐ ܩܲܫܝܵܐ ܠܦܘܼܬܼ ܣܘܼܥܪ̈ܵܢܲܝܢ ܀", ":ܐܲܝܟ ܒܲܪ ܐܝܼܫܲܝ ܢܦܝܼܣ ܥܲܠ ܥܵܘ̣ܠܲܢ ܪܵܥܘܿܡܵܐܝܼܬܼ", "ܘܒܲܫܒܼܝܼܠ ܡܸܠܵܘ̈ܗܝ ܢܸܪܕܹܿܐ ܠܘܲܥܕܵܐ ܕܲܬܼܝܵܒܼܘܼܬܼܵܐ ܀", ":ܐܹܝܢ ܡ̇ܪܝ ܢܸܫܘܸܐ ܠܗܵܝ̇ ܒܲܪܬܼ ܩܵܠܵܐ ܕܲܠܘܵܬܼ ܕܵܘܝܼܕ", "ܘܢܸܦܢܹܐ ܠܕܲܪܓܼܵܐ ܕܫܘܼܒܼܩܵܢ ܥܵܘ̣ܠܵܐ ܒܕܼܘܼܡܝܵܐ ܕܝܼܠܹܗ ܀", ":ܐܹܝܢ ܡܵܪܝ ܐܲܥܒܲܪ ܣܲܟܼܠܘܼܬܼ ܥܲܒܼܕܲܝ̈ܟ ܐܲܝܟ ܕܲܕܥܲܒܼܕܵܟ", "ܘܐܲܫܡܲܥ ܐܸܢܘܿܢ ܩܵܠ ܫܘܼܒܼܩܵܢܵܐ ܕܲܫܡܲܥ ܟܹܐܢܵܐ ܀", ":ܟܹܐܝܢ ܗ̄ܘ̣ܵܐ ܕܵܘܝܼܕܼ ܘܲܚ̣ܣܲܡ ܒܝܼܫܵܐ ܘܥܲܒܼܕܹܿܗ ܒܝܼܫܵܐ", "ܘܕܼܵܘܕܿܝܼ ܕܲܚܛ̣ܵܐ ܠܚܵܝܼܗܝ ܡ̣ܢ ܠܸܒܹܿܗ ܠܫܸܡ ܒܝܼܫܘܼܬܼܵܐ ܀", ":ܘܐܸܢ ܬܵܘܕܲܝܼܬܼܵܐ ܠܚܵܬ̤ ܫܸܡ ܒܝܼܫܹ̈ܐ ܘܟܸܬܼܒܲܬ̤ ܛܵܒܹ̈ܐ", "ܡܵܕܹܝܢ ܩܲܝܵܡ ܣܲܒܼܪܵܐ ܠܒܼܝܼܫܹ̈ܐ ܕܢܸܗܘܘܿܢ ܛܵܒܹ̈ܐ ܀", ":ܛܵܒܼܵܐ ܕܲܫܒ݂ܲܩ ܓܵܘܪܵܐ ܘܩܸܛܠܵܐ ܒܡܸܠܲܬܼ ܦܘܼܡ̇ܐ", "ܫܒܼܘܿܩ ܣܘܼܪ̈ܚܵܢܹܐ ܕܲܫܼܟܼܝܼܪ̈ܵܬܲܢ ܐܲܝܟ ܡܵܐ ܕܲܫܒܲܩ̣ܬܿ ܀", ":ܐܲܢ̄ܬܿ ܗ̄ܘ̣ ܕܲܫܒܲܩ̣ܬܿ ܗܵܘ̇ ܣܘܼܪܚܵܢܵܐ ܕܲܕܠܵܐ ܢܵܡܘܿܣ", "ܐܲܢ̄ܬܿ ܐܵܦ ܗܵܫܵܐ ܫܒܼܘܿܩ ܚܵܘ̈ܒܵܬܲܢ ܕܲܕܼܠܵܐ ܛܲܟܼܣܵܐ ܀", ":ܐܲܢ̄ܬܿ ܗ̄ܘ̣ ܕܲܫܪܲܝܬܿ ܦܣܵܩܵܐ ܕܲܦܣܲܩ̣ܬܿ ܥܲܠ ܩܵܛܘܿܠܹ̈ܐ", "ܟܠܝܼ ܐܵܦ ܗܵܫܵܐ ܢܸܓܼ̈ܕܹܿܐ ܕܛܲܝܸܒܼܬܿ ܠܛܵܠܘܿܡܘܿܬܲܢ ܀", ":ܐܲܢ̄ܬܿܘܼ ܕܲܚܠ݂ܲܛܬܿ ܪ̈ܲܚܡܹܐ ܒܪܘܼܓܼܙܵܐ ܒܟܼܠܗܘܿܢ ܕܵܕܹ̈ܐ", "ܘܠܵܐ ܝܲܗ̣̄ܒܼܬܿ ܕܲܢܒܲܙܚܘܼܢ ܒܲܢ ܣܵܢ̈ܐܹܐ ܕܥܲܡܲܢ ܀", ":ܐܲܢ̄ܬܿܘܼ ܕܐܲܩܸܨܬܿ ܪܲܒܿܘܼܬܼ ܚܘܼܒܵܟ ܥܲܠ ܙܲܕܿܝܼܩܹ̈ܐ", "ܘܐܲܫܘܝܼܬܿ ܐܸܢܘܿܢ ܕܲܢܦܝܼܣܘܼܢܵܟ ܟܲܕܼ ܠܵܐ ܣܢܝܼܩ ܐܲܢ̄ܬܿ ܀", ":ܒܚܘܼܒܵܟ ܚܲܣܝܼܬܿ ܚܵܘ̈ܒܹܿܐ ܕܥܲܡܲܢ ܡ̣ܢ ܫܘܼܪܵܝܵܐ", "ܘܝܲܗ̣̄ܒܼܬܵܝܗܝ ܠܐܲܓܼܪܵܐ ܕܒܲܣܝܼܡܘܼܬܼܵܟ ܠܨܸܒܼܝܵܢ ܟܹܐܢܹ̈ܐ ܀", "ܡܸܛܠ ܟܹܐܢܹ̈ܐ ܫܒܲܩ̣ܬܿ ܣܘܼܪ̈ܚܵܢܹܐ ܕܕܼܵܪܹ̈ܐ ܩܲܕܼܡܹ̈ܐ:", "ܘܗܵܐ ܫܒܼܝܼܩ ܗ̄ܘ̣ ܠܵܟ ܩܕܼܵܡ ܕܲܢܦܲܝܼܣܘܼܢ ܠܒܲܣܝܼܡܘܼܬܼܵܟ ܀", ":ܛܢܵܢܵܐ ܐܲܪܡܝܼܬܿ ܠܲܒܼܢܲܝ̈ ܐ̄ܢܵܫܵܐ ܕܲܢܦܝܼܣܘܼܢܵܟ", "ܕܡ̇ܐ ܕܐܲܦܝܼܣܘܼܟ ܢܸܪܢܘܿܢ ܕܲܡܨܸܝܢ ܠܡܸܚܣܲܢ ܥܵܘ̣ܠܵܐ ܀", ":ܨܲܠܝܼ ܡܘܼܫܹܐ ܘܚܲܣܝܼܬܿ ܥܵܘ̣ܠܵܐ ܕܣܸܓܼܕܲܬܼ ܥܸܓܼܵܠܵܐ", "ܘܐܸܡܲܪ̣ܬܿ ܨܹܐܕܼܵܘܗܝ ܕܗܵܐ ܠܲܡ ܫܸܒܼܩܹ̇ܬܼ ܐܲܝܟ ܡ̇ܐ ܕܐܲܦܝܼܣܬܿ ܀", ":ܨܲܠܝܼ ܝܼܫܘܿܥ ܘܲܟܼܠܲܝܼܬܿ ܪܲܗܛܵܐ ܕܫܸܡܫܵܐ ܘܣܲܗܪܵܐ", "ܘܣܵܡ̣ܬܿ ܒܲܟܼܬܼܵܒܼܵܐ ܕܡܸܠܲܬܼ ܝܼܫܘܿܥ ܟܠܵܬ̤ ܪ̈ܲܗܛܲܝܗܘܿܢ ܀", ":ܨܲܠܝܼ ܫܡܘܼܐܹܝܠ ܘܲܥܢ̣ܵܝܗܝ ܪܸܡܙܵܟ ܒܩܵܠܵܐ ܕܪܲܥܡܵܐ", "ܘܠܹܗ ܦܲܢܝܼܬܵܝܗܝ ܠܡܸܛܪܵܐ ܕܲܗܘ̤ܵܐ ܕܠܵܐ ܒܲܥܝܵܕܼܵܐ ܀", ":ܨܲܠܝܼ ܕܵܘܝܼܕܼ ܕܲܚ̣ܙܵܐ ܠܥܝܼܪܵܐ ܕܚܵܪܸܒܼ ܥܲܡܵܐ", "ܘܚܵܓܼ ܪܘܼܚܵܢܵܐ ܡ̣ܢ ܒܵܥܘܼܬܹܗ ܟܲܕܼ ܡܸܢܵܟ ܚܵܓܼ ܀", ":ܩܪ̣ܵܟ ܐܹܠܝܼܵܐ ܘܩܲܫܝܼܬܿ ܪ̈ܘܼܚܹܐ ܘܲܛܥ݂ܲܢ ܡܸܛܪܵܐ", "ܘܐܲܛܸܢܬܿ ܥܲܡܵܐ ܕܡܸܠܲܬܼ ܟܹܐܢܵܐ ܐܼܣܪܲܬ̤ ܘܲܫܪ̣ܵܬ̤ ܀", ":ܩܪ̣ܵܟ ܐܹܠܝܼܫܵܥ ܘܐܲܦܢܝܼܬܿ ܒܐܝܼܕܼܵܘ̈ܗܝ ܡܝܼܬܼܵܐ ܠܚܲܝܹ̈ܐ", "ܘܠܲܢܒܼܝܼܘܼܬܹܗ ܚ̣ܫܲܒܼܬܿ ܙܵܟܼܘܼܬܼܵܐ ܕܡ̣ܢ ܦܘܼܡ ܡܵܘܬܵܐ ܀", ":ܩܪ̣ܵܟ ܚܹܙܲܩܝܵܐ ܘܵܚܪ݂ܲܒܼܬܿ ܐܲܠܦܹ̈ܐ ܕܐܵܬܼܘܿܪ̈ܵܝܹܐ", "ܘܟܲܕܼ ܛܵܒܼ ܗܵܡܲܢ ܗܘ̤ ܐܸܬܼܢܲܨܲܚ ܒܚܲܪܒܹܿܗ ܕܥܝܼܪܵܐ ܀", ":ܐܵܦ ܕܵܢܝܼܐܹܝܠ ܒܚܹܝܠ ܥܘܼܕܪܵܢܵܟ ܓܠ̣ܵܐ ܟܲܣ̈ܝܵܬܼܵܐ", "ܘܲܠܨܸܒܼܝܵܢܹܗ ܓ̣ܕܲܠܘ ܒܵܒܼܠܵܝܹ̈ܐ ܟܠܝܼܠ ܩܘܼܠܵܣܹ̈ܐ ܀", ":ܒܟܼܠܗܘܿܢ ܕܵܪܹ̈ܐ ܨܲܠܝܼܘ ܟܹܐܢܹ̈ܐ ܘܲܥܢ̣ܲܝܬܿ ܐܸܢܘܿܢ", "ܒܕܼܵܪܲܢ ܕܲܓܼܠܝܼܙ ܡ̣ܢ ܙܲܕܿܝܼܩܹ̈ܐ ܐܲܦܝܼܣ ܐܲܢ̄ܬܿ ܠܵܟ ܀", ":ܪܲܒܿ ܗ̄ܘ̣ ܦܝܵܣܵܐ ܕܒܲܣܝܼܡܘܼܬܼܵܟ ܡ̣ܢ ܟܠ ܟܹܐܢܝܼ̈ܢ", "ܘܠܵܐ ܡܸܬܼܦܲܚܲܡ ܓܲܙܵܐ ܕܪ̈ܲܚܡܲܝܟ ܥܲܡ ܕܲܥܒܼܝܼ̈ܕܹܐ ܀", ":ܚܘܼܒܵܟ ܓܲܪܓܼ ܠܨܸܒܼܝܵܢ ܟܹܐܢܹ̈ܐ ܕܲܢܦܝܼܣܘܼܢܵܟ", "ܘܲܕܸܠܲܬܿ ܟܹܐܢܹ̈ܐ ܣܥܘܿܪ ܨܸܒܼܝܵܢܵܟ ܒܸܠܥܵܕܼ ܟܹܐܢܹ̈ܐ ܀", ":ܕܝܼܠܵܟ ܐܝܼܬܼܵܘܗܝ ܦܝܵܣܵܐ ܘܡܸܠܹ̈ܐ ܕܲܦܝܼܣܵܢܹ̈ܐ", "ܡ̇ܢ ܡܲܛܥܸܢ ܐܲܢ̄ܬܿ ܛܲܝܒܿܘܼ ܕܝܼܠܵܟ ܠܲܒܼܢܲܝ̈ ܒܲܝܬܵܟ ܀", ":ܬܸܗܘܸܐ ܛܵܒܼܬܼܵܐ ܟܠܵܗ̇ ܕܝܼܠܵܟ ܐܲܝܟ ܡ̇ܐ ܕܐܝܼܬܹܝܗ̇", "ܘܲܣܥܘܿܪ ܨܹܐܕܲܝܢ ܗܵܘ̇ ܡ̇ܐ ܕܲܣܥ݂ܲܪܬܿ ܒܫܘܼܪܵܝ ܙܲܒܼܢܹ̈ܐ ܀", ":ܡܲܢ ܐܲܦܝܼܣܵܟ ܕܬܸܒܼܪܸܐ ܒܪܝܼܬܼܵܐ ܟܲܕܼ ܠܵܐ ܐܝܼܬܹܝܗ̇", "ܘܡܲܢ̣ܘܼ ܡܲܠ̣ܟܵܟ ܕܬܹܐܣܘܿܪ ܥܵܠܡܵܐ ܒܪܘܼܟܵܒܼ ܐ̄ܢܵܫܵܐ ܀", ":ܡܲܢ̣ܘ ܗܘ̤ܵܐ ܠܵܟ ܡܲܠܹ̇ܝܟ ܡܸܠܟܵܐ ܕܬܸܩܪܹܝܢ ܨܲܠܡܵܟ", "ܘܡܲܢ̣ܘܼ ܚܵܘܝܵܟ ܕܲܒܼܪܘܼܟܵܒܲܢ ܬܫܲܠܸܡ ܥܲܡܠܵܟ ܀", ":ܘܐܸܢ ܒܲܗܘܵܝܵܐ ܕܝܼܠܲܢ ܘܲܕܼܟܼܠ ܠܵܐ ܒܥܲܝܬܿ ܥܸܕܼܪܵܐ", "ܡ̇ܢ ܒܵܥܹ̇ܐ ܐܲܢ̄ܬܿ ܥܸܕܼܪܵܐ ܒܥܵܘ̣ܠܲܢ ܒܵܩܵܐ ܫܝܼܛܵܐ ܀", ":ܒܵܩܵܐ ܗ̄ܘ̣ ܥܵܘ̣ܠܲܢ ܠܦܘܼܬܼ ܪܲܒܿܘܼܬܼܵܐ ܕܐܲܠܵܗܘܼܬܼܵܟ", "ܘܲܡܠܸܐ ܫܘܼܥܠܵܐ ܐܵܢ ܢܸܬܼܦܲܚܲܡ ܒܝܲܡܵܐ ܕܪ̈ܲܚܡܲܝܟ ܀", ":ܝܲܡܵܐ ܗ̄ܘ̣ ܪܲܒܵܐ ܚܢܵܢܵܟ ܪܲܒܵܐ ܘܪܲܒܿ ܡ̣ܢ ܝܲܡܵܐ", "ܘܪܵܘܡ̇ܐ ܘܥܘܼܡܩܵܐ ܙܥܘܿܪܝܼܢ ܣܲܓܿܝܼ ܠܦܘܼܬܼ ܪܲܒܿܘܼܬܹܗ ܀", ":ܕܪܲܒܿ ܗ̄ܘ̇ ܚܢܵܢܵܟ ܫܡܲܝܵܐ ܘܐܲܪܥܵܐ ܩܵܥܹ̇ܝܢ ܗܵܕܹܐ", "ܕܟܲܕܼ ܠܲܝܬܿ ܐܸܢܘܿܢ ܐܸܡܲܪ̣ܬܿ ܘܲܗܘ̤ܵܘ ܡ̣ܢ ܠܵܐ ܡܸܕܲܡ ܀", ":ܡ̣ܢ ܠܵܐ ܡܸܕܲܡ ܒܪ̣ܵܝܬܿ ܟܠܡܸܕܸܿܡ ܡܸܛܠܵܬܲܢ", "ܘܐܲܝܟܲܢ ܡܲܨܝܵܐ ܕܬܲܗܡܸܐ ܡܸܢܲܢ ܒܲܙܒܲܢ ܪܘܼܓܼܙܵܐ ܀", ":ܘܲܕܼܪܲܒܵܐ ܛܵܒܼ ܘܠܵܐ ܡܸܬܼܡܲܫܚܵܐ ܡ̣ܢ ܡܲܠܵܠܹ̈ܐ", "ܕܲܠܒܸܫ̄ܢ ܚܘܼܒܵܟ ܘܐܲܣܸܩ ܣ̣ܵܡܲܢ ܒܕܲܪܓܼܵܐ ܕܲܫܡܵܟ ܀", ":ܒܫܸܡ ܐܝܼܬܼܘܼܬܼܵܟ ܩܪ̣ܵܝܬܵܝܗܝ ܠܲܫܡܲܢ ܒܲܫܡܵܐ ܫܐܝܼܠܵܐ", "ܘܗܵܫܵܐ ܒܗܘܿܢ ܒܲܥܒܼܵܕܹ̈ܐ ܢܸܗܘܸܐ ܒܕܲܪܓܹܗ܀", ":ܠܕܲܪܓܼܵܐ ܪܵܡ̇ܐ ܕܥܲܡ ܐܝܼܬܼܘܼܬܼܵܟ ܣܠܸ݂ܩ ܕܲܚܝܼܚܲܢ", "ܠܵܐ ܢܸܬܿܬܿܚܬܸܿܐ ܡ̣ܢ ܪܡܪܵܡܹܗ ܒܥܸܠܲܬܼ ܥܵܘ̣ܠܲܢ ܀", ":ܡ̣ܢ ܝܲܡܝܼܢܵܟ ܝܵܬܹ̇ܒܼ ܦܲܓܼܪܲܢ ܘܲܒܒܼܝܼܫ ܫܘܼܒܼܚܵܐ", "ܠܵܐ ܢܸܨܛܲܥܲܪ ܫܘܼܒܼܚܹܗ ܒܨܲܥܪܵܐ ܕܡܲܪܵܚܘܼܬܲܢ ܀", ":ܠܵܐ ܢܫܘܼܛܘܼܢܵܝܗܝ ܟܝܵܢܹ̈ܐ ܡܠܝܼܠܹ̈ܐ ܒܝܲܕܼ ܪܲܦܝܼܘܼܬܹܗ", "ܕܐܲܢ̄ܬܿ ܝܲܩܲܪܬܵܝܗܝ ܒܲܫܡܵܐ ܪܲܒܵܐ ܕܐܵܠܲܗܘܼܬܼܵܟ ܀", ":ܠܵܐ ܡ̇ܪܒ ܬܸܗܘܸܐ ܠܫܹܐܕܹ̈ܐ ܛܪ̈ܘܼܢܹܗ ܠܡܸܫܬܲܒܼܗܵܪܘܼ", "ܕܗܵܐ ܠܲܡ ܐܲܡܠܸܟܼܘ ܘܦܲܕܼ ܐܝܼܕܲܝ̈ܗܘܿܢ ܡ̣ܢ ܫܘܼܠܛܵܢܵܐ ܀", ":ܠܵܐ ܡ̇ܪܝ ܢܸܚܕܿܘܿܢ ܣܵܢ̈ܐܹܐ ܕܥܲܡܲܢ ܐܲܝܟ ܕܲܡܥܵܕܝܼܢ", "ܕܐܲܝܟܵܘ ܕܲܣܠܸ̣ܩ ܠܕܲܪܓܼܵܘ ܪܵܡܵܐ ܕܠܵܐ ܡ̇ܝܘܿܬܹ̈ܐ ܀", ":ܟܲܕܿܘܼ ܐܲܩܠܝܼܘ ܘܒܲܙܲܚܘ ܒܲܫܡܵܐ ܕܝܲܩܪܬܵܢ ܒܹܗ", "ܫܲܬܸܿܩ ܐܸܢܘܿܢ ܕܠܵܐ ܢܸܫܬܲܥܠܘܿܢ ܥܲܠ ܡ̇ܪܘܼܬܼܵܟ ܀", ":ܒܐܝܼܕܲܢ ܨܵܒܹ̇ܝܢ ܠܲܡܒܲܙܵܚܘܼ ܒܲܫܡܵܟ ܪܲܒܵܐ", "ܘܟܸܢ ܡܸܬܼܪܲܥܹܝܢ ܠܡܸܫܬܲܩܵܠܘܼ ܥܲܠ ܪܲܒܿܘܼܬܼܵܟ ܀", ":ܠܨܲܠܡܲܢ ܣܵܢܹ̈ܝܢ ܣܵܢ̈ܐܹܐ ܕܗܘ̤ܵܘ ܠܲܫܡܵܟ", "ܘܲܕܼܠܵܐ ܣܵܦ̇ܩܝܼܢ ܕܲܢܨܲܚܘܿܢܵܟ ܡܨܲܚܹܝܢ ܠܵܟ ܒܲܢ ܀", ":ܠܵܐ ܡ̇ܪܝ ܬܸܣܲܩ ܠܪܹܫ ܪܸܓܲܬܼܗܘܿܢ ܕܢܲܟܿܘܼܠܬܼܵܢܹ̈ܐ", "ܘܠܵܐ ܢܸܫܬܲܟܼܠܲܠ ܒܸܢܝܵܢ ܙܹܐܦܵܐ ܕܲܚܬܼܝܼܪܝܼܢ ܒܹܗ ܀", ":ܟܐܝܼ ܒܹܗ ܒܪܵܘܡ̇ܐ ܕܪܸ̈ܥܝܵܢܲܝܗܘܿܢ ܘܢܸܦܸܠ ܒܐܲܪܥܵܐ", "ܘܐܲܪܝܼܡ ܪܹܫܵܐ ܕܡܲܟܿܝܼܟܼܘܼܬܲܢ ܠܕܲܪܓܼܵܐ ܕܲܫܡܵܟ ܀", ":ܦܪܘܿܩ ܠܲܟܼܝܵܢܲܢ ܡ̣ܢ ܐܝܼܕܲܝ̈ܗܘܿܢ ܕܲܡܚܲܒܿܠܵܢܹ̈ܐ", "ܕܗܵܐ ܬܚܸܒܼ ܘܐܵܘܦܝܼ ܒܩܹܐܪܣܵܐ ܩܲܫܝܵܐ ܕܥܲܡ ܣܸܕܼܪ̈ܲܝܗܘܿܢ ܀", ":ܐܲܓܸܿܢ ܐܝܼܕܼܵܟ ܥܲܠ ܡܲܫܪܝܼܬܿܢ ܒܨܝܼܪܲܬܼ ܚܲܝܠܵܐ", "ܕܗܵܐ ܙܸܥܪܲܬ̤ ܠܵܗ̇ ܡ̣ܢ ܡܸܢܝܵܢܵܐ ܕܪ̈ܚܡܲܝ ܩܘܼܫܬܵܐ ܀", ":ܬܲܢܗܲܪ ܐܲܦܲܝ̈ܟ ܒܥܘܼܡܪܲܢ ܫܝܼܛܵܐ ܡܠܸܐ ܥܵܩܵܬܼ̈ܐ", "ܕܗܵܐ ܛܠܸ݂ܩ ܡܸܢܹܗ ܢܘܼܗܪܵܐ ܦܲܐܝܵܐ ܕܙܲܕܼܝܼܩܘܼܬܼܵܐ ܀", ":ܐܲܩܝܼܡ ܪܸܡܙܵܟ ܐܲܦܸܛܪܘܿܦܵܐ ܥܲܠ ܪܲܦܝܘܼܬܲܢ", "ܕܗܵܐ ܒܲܕܿܪܬܹܗ ܠܓܲܙܵܐ ܕܢܸܣܒܲܬ̤ ܡ̣ܢ ܡ̇ܘܗܲܒܼܬܼܵܟ ܀", ":ܩܪܝܼ ܠܪ̈ܘܼܚܵܢܹܐ ܘܦܲܩܸܕܼ ܐܸܢܘܿܢ ܕܵܢܣܲܝܥܘܼܢܵܢ", "ܕܗܵܐ ܥܲܠ̣ܘ ܫܹܐܕܹ̈ܐ ܘܚܲܫܹ̈ܐ ܠܙܝܼܙܹ̈ܐ ܘܒܲܙ̣ܘ ܣܝܼ̈ܡܵܬܲܢ ܀", ":ܫܕܲܪ ܥܝܼܪܹ̈ܐ ܘܲܢܥܝܼܪܘܼܢܵܢ ܡ̣ܢ ܕܲܡܟܿܘܼܬܲܢ", "ܕܗܵܐ ܛܒ݂ܲܥܢܲܢ ܠܲܢ ܒܲܫܟܼܝܼܪ̈ܵܬܲܢ ܐܲܝܟ ܕܲܒܫܸܢܬܼܵܐ ܀", ":ܫܠܘܿܚ ܡܲܠܲܐܟܹ̈ܐ ܕܲܢܫܲܝܢܘܼܢܵܗ̇ ܠܲܫܕܓܼܝܼܫܘܼܬܲܢ", "ܕܗܵܐ ܟܠ ܬܸܓܼܡܝܼ̈ܢ ܪܡܹܝܢ ܒܲܩܪ̈ܵܒܹܐ ܕܠܵܐ ܫܲܘܝܘܬܼܵܐ ܀", ":ܘܐܸܢ ܠܵܐ ܣܵܦܩ̇ܝܼܢ ܚܲܝ̈ܠܲܝ ܪܵܘܡ̇ܐ ܕܲܢܥܝܼܪܘܼܢܵܢ", "ܢܦܝܼܣ ܒܲܪ ܓܸܢܣܲܢ ܘܲܢܫܲܝܸܢ ܠܲܢ ܥܲܡ ܪܲܒܿܘܼܬܼܵܟ ܀", ":ܡܨܸܐ ܕܲܢܥܲܕܲܪ ܠܲܫܓܼܝܼܫܘܼܬܲܢ ܒܐܵܓܼܘܿܢ ܥܲܡܠܹ̈ܐ", "ܒܗܵܝ̇ ܕܐܝܼܬܼܵܘܗܝ ܒܪܵܟ ܝܼܚܝܼܪܼܵܝܵܐ ܘܐܵܦ ܡܸܨܥܵܢܲܢ ܀", ":ܝܵ̇ܕܲܥ ܕܲܢܦܝܼܣ ܚܠܵܦ ܚܲܝܵܒܹ̈ܐ ܚܘܼܒܵܢܵܐܝܼܬܼ", "ܒܗܵܝ̇ ܕܲܫܩܝܼܠ ܠܹܗ ܢܸܣܝܵܢ ܚܲܫܹ̈ܐ ܕܡ̇ܝܘܿܬܼܘܼܬܼܵܐ ܀", ":ܡܲܢܲܣܲܝ ܗ̄ܘ̣ ܓܹܝܪ ܒܟܼܠܗܹܝܢ ܕܲܩܢܹܐ ܟܝܵܢ ܡܵܝ̈ܘܿܬܹܐ", "ܘܝܲܬܿܝܼܪ ܝܵ̇ܕܲܥ ܠܲܡܥܲܕܵܪܘܼ ܠܲܕܼܡܸܬܼܢܲܣܹܝܢ ܀", ":ܠܥܸܠܲܬܼ ܫܲܝܢܵܐ ܓ̣ܫܲܝܬܵܝܗܝ ܡ̣ܢ ܟܠ ܕܲܢܫܲܝܸܢ ܟܠ", "ܓܡܘܿܪ ܒܲܥܒܼܵܕܼܵܐ ܓܒܼܝܼܬܼܵܐ ܕܲܫܡܹܗ ܒܥܸܠܲܬܼ ܫܲܝܢܲܢ ܀", ":ܙܲܒܼܢܵܐ ܗ̄ܘ̣ ܗܵܫܵܐ ܕܲܢܚܵܘܸܐ ܒܲܢ ܪܲܒܿܘܼܬܼ ܕܲܪܓܹܗ", "ܐܲܟܼܡܵܐ ܕܚܵܘܝܼ ܒܙܲܒܼܢܵܐ ܕܥܸܫܢܲܬ̤ ܚܲܝܵܒܼܘܼܬܲܢ ܀", ":ܐܸܢ ܟܲܕܼ ܐܝܼܬܲܝܢ ܣܵܢ̈ܐܹܐ ܕܲܫܡܵܟ ܫܲܝܸܢܬܵܢ ܒܹܗ", "ܟܡܵܐ ܬܸܫܬܲܝܢ ܠܵܐ ܫܲܘܝܘܼܬܲܢ ܒܡܸܨܥܵܝܘܼܬܹܗ ܀", ":ܐܸܢ ܡ̣ܢ ܡ̇ܘܬܵܐ ܘܐܵܟܹ̇ܠܩܲܪܨܵܐ ܦܪ̣ܵܩܬܵܢ ܒܐܝܼܕܹܗ", "ܟܡܵܐ ܬܦܲܨܐ ܠܲܢ ܡ̣ܢ ܚܘܼܬܼܚܵܬܹ̈ܐ ܒܵܩܹ̈ܐ ܫܝܼܛܹ̈ܐ ܀", ":ܐܸܢ ܚܲܢܦܘܼܬܼܵܐ ܘܝܗ̄ܘܼܕܼܵܝܘܼܬܼܵܐ ܥܩ݂ܲܪ ܒܲܙܩܝܼܦܹܗ", "ܟܡܵܐ ܦܫܝܼܩܵܐ ܠܹܗ ܕܢܸܟܼܠܹܐ ܒܚܫܹ̈ܐ ܕܲܡܥܝܼܩܝܼܢ ܠܲܢ ܀", ":ܐܸܢ ܒܘܼܚܪܵܢܵܐ ܕܟܼܠ ܗܘ̤ ܥܵܒܹ̇ܕ ܒܫܘܼܠܵܡ ܙܲܒܼܢܹ̈ܐ", "ܟܡܵܐ ܩܕܵܡ ܙܲܒܼܢܹ̈ܐ ܡܨܸܐ ܕܲܢܦܲܟܲܗ ܩܲܫܝܘܼܬܼ ܢܸܓܼ̈ܕܹܿܐ ܀", "ܐܸܢܗܘ̤ ܫܲܠܝܼܛ ܥܲܠ ܒܹܝܬܼ ܓܲܙܵܐ ܕܐܵܠܲܗܘܼܬܼܵܟ:", ":ܡ̇ܕܹܝܢ ܫܲܠܝܼܛ ܕܲܢܚܘܼܢ ܡܲܓܵܢ ܠܲܒܼܢܲܝ̈ ܓܸܢܣܹܗ", ":ܚܘܼܢܹܝܗ̇ ܛܵܒܼܵܐ ܠܲܡܚܝܼܾܠܘܼܬܲܢ ܐܲܝܟ ܕܲܡܥܵܕܲܬܿ", "ܘܗܲܒܼܠܲܢ ܙܸܕܼܩܵܐ ܒܝܲܕܼ ܒܲܪ ܓܸܢܣܲܢ ܕܐܲܚܝܼܕܼ ܓܲܙܵܟ ܀"], "lines": ["ܡܐ ܡܪܐ ܫܬܥܣܝܪܝܐ", "ܘܡܸܬܼܐܡܲܪ ܒܨܵܘܡܵܐ ܘܲܒܼܒܼܵܥܘܼܬܼܵܐ", "ܥܘܼܢܵܝܵܐ", "ܡܵܪܲܢ ܒܪ̈ܲܚܡܲܝܟ ܦܢܝܼ ܥܲܠ ܥܲܒܼ̈ܕܲܝܟ: ܘܩܲܒܸܿܠ", "ܨܠܘܿܬܲܢ ܘܗܲܒܼ ܫܸܐ̈ܠܬܲܢ.", ":ܐܹܝܠ ܐܲܠܵܗܵܐ ܫܡܲܥ ܒܵܥܘܼܬܲܢ ܕܲܫܡܝܼܥܵܐ ܠܵܟ", "ܘܦܲܢܵܐ ܒܪ̈ܲܚܡܲܝܟ ܫܸܐܠܲܬܼ ܢܲܦܫܲܢ ܕܲܡܦܵܣܲܬܿ ܒܵܗ̇ ܀", ":ܫܦܝܼܥ ܒܲܚܢܵܢܹܗ ܚܵܘܵܐ ܚܘܼܒܵܟ ܐܲܝܟ ܕܲܡܥܵܕܼ ܐܲܢ̄ܬܿ", "ܕܠܵܐ ܢܲܗܸܠ ܒܹܗ ܣܵܢ̇ܐܵܐ ܕܐ̄ܢܵܫܵܐ ܒܲܥܒܼܵܕܼ ܐܝܼܕܲܝ̈ܟ ܀", ":ܥܬܿܝܼܪ ܡ̣ܢ ܟܠ ܦܬܲܚ ܒܹܝܬܼ ܓܲܙܵܟ ܠܲܣܢܝܼܩܘܼܬܲܢ", "ܕܠܵܐ ܢܸܬܼܡܲܣܟܲܢ ܘܢܵܘܓܲܪ ܢܲܦܫܲܢ ܥܲܡ ܢܵܟܼܘܿܠܵܐ ܀", ":ܓܲܢܒܵܪ ܥܵܠܡܹ̈ܐ ܣܡܘܿܟ ܬܘܼܩܵܢܵܟ ܒܬܼܘܼܩܦܵܐ ܕܚܲܝܠܵܟ", "ܕܗܵܐ ܡܸܙܕܲܥܙܲܥ ܡ̣ܢ ܩܲܫܝܘܼܬܼܵܐ ܕܚܲܫܹ̈ܐ ܘܫܹܐܕܹ̈ܐ ܀", ":ܐܝܼܬܼܝܵܐ ܕܲܡܠܹܝܢ ܫܡܲܝܵܐ ܘܐܲܪܥܵܐ ܡ̣ܢ ܐܝܼܬܼܘܼܬܹܗ", "ܡܠܝܼܢ ܨܸܒܼܝܵܢܵܟ ܘܢܸܬܼܩܲܕܲܫ ܒܲܢ ܫܡܵܟ ܩܲܕܲܝܼܫܵܐ ܀", ":ܓܢܝܼܙ ܒܲܟܼܝܵܢܹܗ ܡ̣ܢ ܪ̈ܘܼܚܵܢܹܐ ܘܡ̣ܢ ܦܲܓܼܪܵܢܹܐ", "ܓܠܝܼ ܒܲܢ ܚܲܝܠܵܟ ܘܚܵܘܵܐ ܥܘܼܬܼܪܵܐ ܕܒܲܣܝܼܡܘܼܬܼܵܟ ܀", ":ܡܲܬܼܩܸܢ ܟܠܵܐ ܕܲܒܼܪ̣ܵܐ ܒܪܝܼܬܼܵܐ ܡ̣ܢ ܠܵܐ ܡܸܕܸܿܡ", "ܚܘܼܣ ܥܲܠ ܥܲܡܠܵܟ ܕܠܵܐ ܢܸܬܼܚܲܒܲܠ ܒܥܸܠܲܬܼ ܥܵܘ̣ܠܲܢ ܀", ":ܙܵܐܹ̇ܢ ܡܲܓܵܢ ܘܡܲܚܸܐ ܒܛܲܝܒܿܘܼ ܡܠܝܼܠܹ̈ܐ ܘܚܲܪ̈ܫܹܐ", "ܦܫܘܿܛ ܝܲܡܝܼܢܵܟ ܘܣܲܒܲܥ ܢܲܦܫܲܢ ܡ̣ܢ ܡ̇ܘܗܲܒܼܬܼܵܟ ܀", "ܠܵܐ ܚܲܣܝܼܪܵܐ ܕܡ̣ܢ ܡܲܠܝܘܼܬܹܗ ܡܠܹܝܢ ܬܘܼܩܵܢܵܘ̈ܗܝ:", ":ܦܬܲܚ ܠܲܦܝܵܣܲܢ ܬܪܲܥ ܨܸܒܼܝܵܢܵܟ ܕܐܲܚܝܼܕܼ ܒܐܲܦܲܝ̈ܢ", ":ܓܡܝܼܪ ܒܐܝܼܬܼܘܼܬܹܗ ܘܠܲܝܬܿ ܫܘܼܪܵܝܵܐ ܠܐܲܡܝܼܢܘܼܬܹܗ", "ܓܡܘܿܪ ܒܲܥܒܼܵܕܼܵܐ ܫܘܼܕܵܝ ܡܸܠܲܝ̈ܟ ܕܲܠܘܵܬܼ ܓܸܢܣܲܢ ܀", ":ܨܵܐܲܪ ܬܹܒܹܝܠ ܒܣܲܡܵܐ ܕܚܘܼܒܹܿܗ ܕܠܵܐ ܡܸܬܼܦܲܟܲܗ", "ܡܪܘܿܩ ܨܵܐܘܼܬܼܵܐ ܕܠܵܐ ܝܼܕܲܥܬܼܵܐ ܡ̣ܢ ܨܘܼܪ̈ܵܬܲܢ ܀", ":ܡܪܲܟܸܿܒܼ ܓܘܼܫܡܹ̈ܐ ܘܢܵܦܲܚ̇ ܢܲܦܫܵܐ ܒܓܼܵܘ ܗܲܕܵܡܹ̈ܐ", "ܫܲܪܲܪ ܝܲܨܪܲܢ ܕܠܵܐ ܢܸܬܼܪܲܦܸܐ ܩܕܼܵܡ ܚܘܼ̈ܬܼܚܵܬܹܐ ܀", ":ܡܝܲܩܲܪ ܐ̄ܢܵܫܵܐ ܝܲܬܿܝܼܪ ܡ̣ܢ ܟܠ ܡܸܛܠ ܚܘܼܒܹܿܗ", "ܚܘܼܣ ܥܲܠ ܨܲܠܡܵܐ ܕܝܲܩܝܼܪܘܼܬܼܵܟ ܕܠܵܐ ܢܸܨܛܲܥܲܪ ܀", ":ܒܸܫܡ ܐܝܼܬܼܘܼܬܼܵܟ ܕܠܵܐ ܪܘܼܟܵܒܼܵܐ ܩ̣ܬܲܝܬܿ ܪܘܼܟܵܒܲܢ", "ܠܵܐ ܢܸܬܼܦܲܟܲܗ ܫܡܵܟ ܝܲܩܝܼܪܵܐ ܒܦܲܟܿܝܼܗܘܼܬܲܢ ܀", ":ܒܲܢ ܚܵܘܝܼܬܵܝܗܝ ܠܚܘܼܒܵܟ ܪܲܒܵܐ ܨܹܝܕܼ ܬܘܼܩܵܢܲܝ̈ܟ", "ܠܵܐ ܬܚܵܘܸܐ ܒܲܢ ܐܵܬܼܵܐ ܕܪܘܼܓܼܙܵܐ ܠܲܥܒܼܵܕܼ ܐܝܼܕܲܝ̈ܟ ܀", ":ܒܲܢ ܣܲܝܸܟܼܬܵܝܗܝ ܠܲܫܡܵܐ ܪܲܒܵܐ ܕܐܘܼܡܵܢܘܼܬܼܵܟ", "ܘܲܒܼܪܘܼܟܵܒܼܵܢ ܚܒ݂ܲܫܬܿ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܀", ":ܒܲܢ ܪܲܟܸܿܒܼܬܵܝܗܝ ܠܪܵܘܡ̇ܐ ܘܥܘܼܡܩܵܐ ܐܲܝܟ ܚܲܕܼ ܓܘܼܫܡܵܐ", "ܚܲܪ̈ܫܹܐ ܒܦܲܓܼܪܲܢ ܡܠܝܼܠܹ̈ܐ ܒܢܲܦܫܲܢ ܬܲܗܪܵܐ ܪܲܒܵܐ ܀", ":ܠܵܐ ܡ̇ܪܝ ܬܸܫܪܹܝܘܗܝ ܠܗܵܢ ܪܘܼܟܵܒܼܵܐ ܕܪܲܟܸܿܒܼ ܚܘܼܒܵܟ", "ܘܠܵܐ ܢܸܬܼܪܲܦܸܐ ܚܙܵܩܵܐ ܪܲܒܵܐ ܕܚܲܝܸܨ ܪܸܡܙܵܟ ܀", ":ܒܗܵܢ ܪܘܼܟܵܒܼܵܐ ܚܵܪܲܬ̤ ܡܸܠܲܬܼܝ ܡܚܝܼܠܲܬܼ ܚܲܝܠܵܐ", "ܘܲܒܼܥܵܬ̤ ܕܬܸܪܕܹܿܐ ܒܐܘܼܪܚܵܐ ܕܡܸܠܹ̈ܐ ܕܐܲܣܝܼܪ̈ܵܢ ܒܹܗ ܀", ":ܒܗܵܢ ܐܲܣܵܪܵܐ ܐܲܩܸܬܼ ܪܸܥܝܵܢܝ ܒܨܝܼܪ ܒܘܼܝܵܢܵܐ", "ܘܲܬܼܗܲܪ ܣܲܓܿܝܼ ܒܐܘܼܡ̇ܢܘܼܬܼܵܐ ܕܪܸܡܙܵܐ ܕܐܲܣܪܹ݂ܗ ܀", ":ܒܗܵܢ ܬܘܼܩܵܢܵܐ ܦܗܵܘ̣ ܚܘܼܫܵܒܲܝ̈ ܟܲܪ̈ܝܲܝ ܪܲܗܛܵܐ", "ܘܥܲܬܸܿܕܘ ܡܸܠܹ̈ܐ ܕܢܸܒܼܢܘܿܢ ܫܲܪܒܵܐ ܩܕܼܵܡ ܫܵܡܘܿܥܹ̈ܐ ܀", ":ܒܗܵܢܵܐ ܣܲܒܼܪܵܐ ܚܸܙܩܲܬ̤ ܡܸܠܬܼܝ ܒܵܬܲܪ ܡܸܠܹ̈ܐ", "ܕܐܸܦܘܿܩ ܐܲܝܬܸܿܐ ܣܒܲܪܬܼܵܐ ܕܲܫܡܵܟ ܠܲܥܒܼܵܕܼ ܐܝܼܕܲܝ̈ܟ ܀", ":ܒܗܵܕܹܐ ܬܸܢܘܲܝ ܪܕܹܝܬܼ ܒܹܝܬܼ ܚܘܼܩܹ̈ܐ ܕܲܟܼܬܼܝܼ̈ܒܼܵܬܼܵܐ", "ܕܐܲܗܓܸܿܐ ܠܐ̄ܢܵܫܵܐ ܒܫܲܪܒܵܐ ܪܲܒܵܐ ܕܒܼܵܪܘܿܝܘܼܬܼܵܟ ܀", ":ܒܗܵܢ ܐܸܣܟܹܿܡܵܐ ܨܵܪܬܼ ܡܸܠܹ̈ܐ ܒܩܲܢܝܵܐ ܕܠܸܫܢܝ", "ܕܲܢܚܘܼܪ ܟܠܢܵܫ ܒܨܲܠܡܵܐ ܦܲܐܝܵܐ ܕܥܵܒܼܘܿܕܼܘܼܬܼܵܟ ܀", "ܨܠܸܡ ܬܘܼܩܵܢܵܟ ܚܙ̇ܝܬܼ ܕܲܡܨܲܝܲܬܼ ܚܲܟܿܝܼܡܵܐܝܼܬܼ:", "ܘܲܒܼܥܹ̇ܝܬܼ ܕܐܸܕܼܠܸܐ ܠܦܲܐܝܘܼܬܼ ܫܘܼܦܪܹܗ ܩܕܼܵܡ ܚܲܙܵܝܹ̈ܐ ܀", ":ܒܲܨܠܸܡ ܨܲܠܡܲܢ ܚܙܹ̇ܝܬܼ ܕܐܲܣܝܼܪܵܐ ܒܪܝܼܬܼܵܐ ܟܠܵܗ̇", "ܘܲܩܪܹܝܬܼ ܐ̄ܢܵܫܵܐ ܕܢܹܐܬܼܘܿܢ ܢܸܚܙܘܿܢ ܟܠ ܒܲܟܼܝܵܢܲܢ ܀", ":ܟܝܵܢܵܐ ܢܲܓܼܕܲܢܝ ܕܐܸܚܙܸܐ ܟܝܵܢܹ̈ܐ ܕܐܲܣܝܼܪܝܼܢ ܒܹܗ", "ܕܐܲܝܟܲܢ ܘܲܟܼܡܵܐ ܣܦ݂ܲܩ ܚܲܠܵܫܵܐ ܕܢܹܐܚܘܿܪ ܟܠܵܐ ܀", ":ܒܹܗ ܒܲܟܼܝܵܢܲܢ ܚܙܹ̇ܝܬܼ ܚܸܟܼ̈ܡܵܬܼܵܐ ܕܐܲܠܵܗܘܼܬܼܵܟ", "ܘܲܪܢܹ̇ܝܬܼ ܕܐܝܼܕ ܗ̄ܘ̣ ܣܲܒܼܪܵܐ ܠܐ̄ܢܵܫܵܐ ܟܡܵܐ ܐܸܢ ܚܲܛܵܝ ܀", ":ܫܸܡ ܐܝܼܬܼܘܼܬܼܵܟ ܚܙܹ̇ܝܬܼ ܕܲܫܪܹܐ ܒܹܗ ܐܲܝܟ ܕܲܒܼܢܵܘܣܵܐ", "ܘܐܲܚܕܲܢܝ ܬܲܗܪܵܐ ܕܐܲܝܟܲܢ ܣܵܦܹ̇ܩ ܫܝܼܛܵܐ ܠܟܲܣܝܵܐ ܀", ":ܫܝܼܛ ܗ̄ܘ̣ ܣܲܓܿܝܼ ܘܐܲܢ̄ܬܿ ܝܲܩܲܪܬܵܝܗܝ ܕܠܵܐ ܡܘܼܫ̈ܚܵܬܼܵܐ", "ܘܡܲܢ ܠܵܐ ܢܸܬܼܗܲܪ ܕܲܠܫܝܼܛܘܼܬܹܗ ܓ̣ܒܲܝܬܿ ܛܵܒܼ ܡ̣ܢ ܟܠ ܀", ":ܘܐܸܢܗܘ̤ ܕܚܘܼܒܵܟ ܓ̣ܒܼܵܝܗܝ ܡ̣ܢ ܟܠܵܐ ܘܲܩܪ̣ܵܝܗܝ ܒܲܫܡܹܗ", "ܡ̇ܟܹܝܢ ܢܲܫܲܪ ܕܠܵܐ ܡܲܣܠܸܐ ܐܲܢ̄ܬܿ ܓܒܼܝܼܬܼܵܐ ܕܲܓܼܒܲܝܬܿ ܀", ":ܐܸܢ ܡ̇ܪܘܼܬܼܵܟ ܥܒܲܕܼܬܹܗ ܡܪܵܐ ܥܲܠ ܟܠ ܕܲܗܘ̤ܵܐ", "ܡܲܢ ܠܵܐ ܢܸܟܼܕܿܘܿܢ ܢܲܦܫܹܗ ܒܢܝܼܪܵܐ ܕܦܘܼܠܚܵܢ ܚܲܝܵܘ̈ܗܝ ܀", ":ܐܸܢ ܝܼܕܲܥܬܼܵܟ ܩܪܵܬ̤ ܘܩܲܪܸܒܼܬܹܗ ܠܕܲܪܓܼܵܐ ܪܵܡ̇ܐ", "ܡܲܢ ܠܵܐ ܢܵܘܕܹܿܐ ܕܫܲܪܝܼܪ ܕܲܪܓܹܗ ܘܫܸܡ ܫܘܼܠܛܵܢܹܗ ܀", ":ܐܸܢ ܟܲܣܝܘܼܬܼܵܟ ܓ̣ܠܲܝܬܿ ܠܲܥܒܼܵܕܲܝ̈ܟ ܒܝܲܕ ܓܲܠܝܘܼܬܹܗ", "ܡܲܢ ܠܵܐ ܢܸܟܼܢܘܿܫ ܚܝܵܪܹܗ ܡ̣ܢ ܟܠ ܨܹܝܕܼ ܪܘܼܟܵܒܹܗ ܀", ":ܐܸܢ ܒܹܗ ܒܲܕܿܩܬܿ ܐ̄ܪܵܙܵܐ ܪܲܒܵܐ ܕܲܒܼܪܵܐ ܘܪܘܼܚܵܐ", "ܡܲܢ ܠܵܐ ܢܸܩܪܘܿܒܼ ܨܼܝܕ ܚܸܟܼܡܵܬܼ̈ܐ ܕܟܲܣ̈ܝܵܢ ܒܲܫܡܹܗ ܀", ":ܐܸܢ ܒܹܗ ܚܵܘܝܼܬܿ ܒܲܣܝܼܡܘܼܬܼܵܟ ܠܥܝܼܪܹ̈ܐ ܘܐ̄ܢܵܫܵܐ", "ܡܲܢ ܠܵܐ ܢܹܐܚܘܿܒܼ ܓܵܘܣܵܐ ܒܦܲܓܼܪܹܗ ܕܲܢܦܝܼܣ ܚܠܵܦܵܘܗܝ ܀", ":ܐܸܢ ܗܘ̤ ܕܡܸܠܬܼܵܐ ܝܲܠܕܵܐ ܕܡܸܢܵܟ ܥܡ݂ܲܪ ܒܹܗ ܒܚܘܼܒܵܐ", "ܡܲܢ ܠܵܐ ܢܸܩܪ݂ܝܘܗܝ ܐܲܚܝܼܕܼ ܣܵܟܼܵܐ ܕܪܵܘܡ̇ܐ ܘܥܘܼܡܩܵܐ ܀", ":ܐܸܢ ܒܹܗ ܫܲܡܠܝܼܬܿ ܣܵܥܘܿܪܘܼܬܼܵܐ ܕܲܚܠܵܦ ܟܠܵܐ", "ܡܲܢ ܠܵܐ ܢܹܐܚܘܿܕܼ ܒܣܵܥܘܿܪܘܼܬܹܗ ܕܠܵܐ ܩܘܼܛܵܥܵܐ ܀", ":ܐܸܢ ܒܹܗ ܥܬܼܝܼܕܼ ܐܲܢ̄ܬܿ ܕܲܬܿܕܼܘܼܢ ܐܲܪܥܵܐ ܒܫܘܼܠܵܡ ܙܲܒܼܢܹ̈ܐ", "ܡܲܢ ܠܵܐ ܢܸܕܚܲܠ ܡ̣ܢ ܒܘܼܚܪܵܢܵܐ ܕܗܵܘܹ̇ܐ ܒܐܝܼܕܼܵܘ̈ܗܝ ܀", ":ܘܐܸܢ ܒܹܗ ܝܵܗ̇ܒܲܬܿ ܛܘܼܒܹ̈ܐ ܠܛܵܒܹ̈ܐ ܘܢܸܓܼ̈ܕܹܿܐ ܠܒܼܝܼܫܹ̈ܐ", "ܡܲܢ ܠܵܐ ܢܦܝܼܣܵܟ ܕܬܼܗܘܸܐ ܣܢܹܐܓܼܪܵܐ ܚܠܵܦ ܚܵܘ̈ܒܵܬܹܗ ܀", "ܘܐܸܢ ܗܘ̤ ܕܫܲܠܝܼܛ ܥܲܠ ܗܵܢ ܥܵܠܡܵܐ ܘܥܲܠ ܗܵܘ̇ ܕܲܥܬܼܝܼܕܼ:", "ܡܲܢ ܠܵܐ ܢܗܲܝܡܸܢ ܕܲܬܼܪܲܝܵܢܵܐ ܗ̄ܘ̣ ܕܐܲܠܵܗܘܼܬܼܵܐ ܀", ":ܠܗܵܠܹܝܢ ܕܲܪ̈ܓܹܐ ܚܙܹ̇ܝܬܼ ܕܐܸܬܼܥܲܠܝܼ ܟܝܵܢܲܢ ܫܝܼܛܵܐ", "ܘܓܲܪܓܲܢܝ ܪܸܥܝܵܢܝ ܕܐܸܪܕܹܿܐ ܒܡܸܠܹ̈ܐ ܠܘܵܬܼ ܫܝܼܛܘܼܬܹܗ ܀", ":ܪܲܒܿܘܼܬܼ ܕܲܪܓܹܗ ܥܨ̣ܵܬܲܢܝ ܕܐܲܡ̣ܪܲܚ ܠܒܲܪ ܡ̣ܢ ܛܲܟܼܣܵܐ", "ܘܐܸܚܙܘܿܩ ܒܐܘܼܪܚܵܐ ܕܪܲܒܵܐ ܒܨܵܬܼܵܗ̇ ܡ̣ܢ ܦܸܬܼܓܼܵܡܲܝ̈ ܀", ":ܨܹܝܕ ܟܲܣܝܘܼܬܼܵܟ ܕܲܒܼܓܲܠܝܘܼܬܹܗ ܒܥܹ̇ܝܬܼ ܕܐܸܬܼܩܲܪܲܒܼ", "ܦܫܘܿܛ ܠܝܼ ܐܝܼܕܼܵܟ ܐܲܝܟ ܕܲܠܫܸܡܥܘܿܢ ܕܐܸܩܪܘܿܒܼ ܘܐܲܦܝܼܣ ܀", ":ܠܝܲܡܵܐ ܕܡܸܠܹ̈ܐ ܕܲܚܠܵܦ ܚܲܝܲܝ̈ܢ ܢ̣ܚܸܬܼܘ ܚܘܼܫܵܒܲܝ̈", "ܢܕܲܠܹܝܢܝ ܪܸܡܙܵܟ ܕܠܵܐ ܐܸܬܿܛܲܒܲܥ ܒܲܕܼܠܵܐ ܦܲܐ̈ܝܵܢ ܀", ":ܕܐܲܦܝܼܣ ܩܸܪܒܹܿܬܼ ܚܠܵܦ ܣܘܼܥܪ݁ܵܢܹܐ ܕܝܼܠܝ ܘܲܕܼܚܲܒܼܪܲܝ", "ܚܲܝܸܠ ܙܵܘܥܲܝ̈ ܕܠܵܐ ܢܸܬܼܪܲܦܘܿܢ ܥܲܕܼ ܡܸܫܬܲܡܥܝܼܢ ܀", ":ܒܲܬܼܪܲܥ ܪ̈ܲܚܡܲܝܟ ܢܵܩܹ̇ܫ ܨܸܒܼܝܵܢܝ ܨܵܒܹ̇ܐ ܒܚܲܝܲܝܢ", "ܦܬܲܚܠܲܢ ܕܢܸܥܘܿܠ ܘܢܸܣܲܒܼ ܙܸܕܩܵܐ ܐܲܝܟ ܡܸܣܟܹܿܢܹ̈ܐ ܀", ":ܡܸܣܟܹܿܝܢ ܘܲܨܪܝܼܟ ܓܸܢܣܲܢ ܫܝܼܛܵܐ ܡ̣ܢ ܟܠ ܛܵܒܼ̈ܢ", "ܣܡܘܿܟ ܫܝܼܛܘܼܬܹܗ ܒܢܸܬܼܪܵܐ ܙܥܘܿܪܵܐ ܕܡ̣ܢ ܡ̇ܘܗܲܒܼܬܼܵܟ ܀", ":ܡܚܝܼܠ ܗ̄ܘ̣ ܣܲܓܿܝܼ ܕܲܢܟܲܢܸܫ ܠܹܗ ܡ̇ܙܘܿܢ ܙܲܒܼܢܵܐ", "ܘܠܵܐ ܡܨܸܐ ܕܢܸܦܠܘܿܚ ܐܲܪܥܵܐ ܒܚܲܝܠܹܗ ܒܸܠܥܵܕܼ ܚܲܝܠܵܟ ܀", ":ܩܸܢܛܵܐ ܪܲܒܵܐ ܡܠܸܐ ܦܘܼܠܚܵܢܹܗ ܟܡܵܐ ܐܸܢ ܦܵܠܲܚ̇", "ܘܠܲܝܬܿ ܬܘܼܟܼܠܵܢܵܐ ܥܲܠ ܡ̇ܙܘܿܢܹܗ ܟܡܵܐ ܐܸܢ ܣܲܓܿܝܼ ܀", ":ܚܲܫܹ̈ܐ ܘܟܹܐܒܹ̈ܐ ܠܘܹܝܢ ܠܲܬܼܥܵܫܹܗ ܩܲܝܛܵܐ ܘܣܲܬܼܘܵܐ", "ܘܟܼܠ ܢܸܟܼܝܵܢܝܼ̈ܢ ܐܲܡܝܼܢܝܼܢ ܠܹܗ ܠܹܗ ܘܲܠܕܝܼܠܹܗ ܀", ":ܣܲܓܿܝܼ ܥܲܡܠܹܗ ܘܲܙܥܘܿܪ ܐܲܓܼܪܵܐ ܕܡܸܬܼܦܲܢܹܐ ܠܹܗ", "ܘܪܲܒܵܐ ܗ̄ܝܼ ܠܸܐܘܬܹܗ ܘܫܝܼܛ ܘܲܡܙܲܠܗܲܙ ܡ̇ܙܘܿܢ ܚܲܝܵܘ̈ܗܝ ܀", ":ܙܵܪܲܥ ܣܲܓܿܝܼ ܘܚܵܡܹ̇ܠ ܩܲܠܝܼܠ ܡ݂ܢ ܣܲܓܿܝܼ̈ܐܹܐ", "ܡܛܲܪܲܦ ܘܲܫܚܝܼܩ ܘܥܲܕܼ ܡܸܬܼܒܲܣܲܡ ܒܲܠܥܹܗ ܡ̇ܘܬܵܐ ܀", ":ܒܩܸܢܛܵܐ ܙܵܪܲܥ ܘܲܒܼܣܘܼܪܵܕܼܵܐ ܡܟܲܢܸܫ ܦܹܐܪܹ̈ܐ", "ܘܠܵܐ ܬܟܼܝܼܠ ܠܸܒܹ̇ܗ ܕܚܵ̇ܕܹܐ ܒܥܲܡܠܹܗ ܘܲܒܼܟܼܘܼܢܵܫܹܗ ܀", ":ܫܵܕܹ̇ܐ ܠܲܚܡܹܗ ܒܐܲܦܲܝ̈ ܚܲܩܠܵܐ ܕܢܸܬܼܦܲܢܹܐ ܠܹܗ", "ܘܩܲܢܝܼܛ ܘܲܡܥܵܩ ܕܕܲܠܡܵܐ ܢܹܐܒܲܕܼ ܘܢܵܘܦܘܿܢ ܚܲܝܵܘ̈ܗܝ ܀", ":ܦܵܠܲܚ̇ ܐܲܪܥܵܐ ܘܪܵܢܹ̇ܐ ܕܕܲܠܡܵܐ ܬܟܼܘܼܡ ܥܲܠ ܦܹܐܪܹ̈ܐ", "ܘܚܵܙܹ̇ܩ ܒܐܘܼܪܚܵܐ ܘܝܵܬܹ̇ܒܼ ܡ̇ܘܬܵܐ ܘܲܡܣܲܟܸܿܐ ܠܹܗ ܀", ":ܐܲܝܟ ܝܵܠܕܲܬܵܐ ܡܣܲܟܸܿܐ ܠܦܹܐܪܹ̈ܐ ܐܲܝܟ ܕܠܥܘܸܠܵܐ", "ܘܚܸܒܼܠܹ̈ܐ ܕܡ̇ܘܬܵܐ ܡܵܚܹ̇ܝܢ ܟܠܫܵܥ ܠܦܵܪܘܿܫܘܼܬܹܗ ܀", ":ܩܪܵܒܼܵܐ ܪܲܒܵܐ ܙܩܝܼܦ ܒܟܼܠܥܸܕܵܢ ܠܘܼܩܒܲܠ ܝܲܨܪܹܗ", "ܘܐܸܢ ܢ̣ܵܡ ܘܲܕܡܸܟ ܥܲܠ̣ܘ ܚܘܼ̈ܬܼܚܵܬܹܐ ܘܒܲܙܘ ܚܹܐܪܘܼܬܹܗ ܀", ":ܒܲܬܼܪܹܝܢ ܩܹܐܪ̈ܣܝܼܢ ܪܡܸܐ ܚܲܠܵܫܵܐ ܕܒܼܝܼܫ ܚܲܕܼ ܡ̣ܢ ܚܲܕܼ", "ܒܚܲܫܲܝ̈ ܦܲܓܼܪܹܗ ܘܡ̇ܙܘܿܢ ܚܲܝܵܘ̈ܗܝ ܢܸܓܼ̈ܕܹܿܐ ܥܦܝܼܦܹ̈ܐ ܀", ":ܐܲܝܟ ܕܲܒܼܥܲܪ̈ܩܹܐ ܡܢܲܓܸܿܕ ܗܘ̤ ܠܹܗ ܒܐܝܼܕܼܵܐ ܕܝܲܨܪܹܗ", "ܘܠܲܝܬܿ ܒܹܗ ܕܘܼܟܿܬܼܵܐ ܕܠܵܐ ܫܘܼܠܵܡܵܐ ܕܚܲܫܹ̈ܐ ܡܲܠܝܵܐ ܀", ":ܚܲܫܝܼܫ ܘܲܡܥܵܩ ܠܘܼܩܒܲܠ ܚܲܫܘ̈ܗܝ ܘܠܘܼܩܒܲܠ ܥܲܡܠܵܘ̈ܗܝ", "ܘܠܲܝܬܿ ܥܸܕܵܢܵܐ ܕܠܵܐ ܡܸܬܿܬܿܢܲܚ ܡܲܪܝܼܪܵܝܼܬܼ ܀", ":ܐܸܢ ܚ݂ܲܡ ܫܸܡܫܵܐ ܚ̣ܡܵܐ ܪܸܥܝܵܢܹܗ ܠܘܼܩܒܲܠ ܙܲܪ̈ܥܵܘܗܝ", "ܘܐܸܢ ܓ̣ܵܙ ܡܸܛܵܐ ܝ̄ܒܸܫ̣ܘ ܚܘܼܫܵܒܼܵܘ̈ܗܝ ܥܲܡ ܢܸܨ̈ܒܵܬܹܗ ܀", ":ܘܐܸܢܗܘ̤ ܕܥܸܠܒܲܬ̤ ܚܲܡܝܼܡܘܼܬܼܵܐ ܩܲܛ̣ܠܹܗ ܨܲܗܝܵܐ", "ܘܐܸܢܗܘ̤ ܕܣܸܓܲܝܲܬ̤ ܩܲܪܝܼܪܘܼܬܼܵܐ ܛܠܸܩ̣ ܡ̣ܢ ܥܲܪܝܵܐ ܀", ":ܐܸܢ ܐܸܬܼܡܲܣܟܲܢ ܒܛܹܢ ܩܘܼܛܵܥܵܐ ܘܐܵܘܠܸܕܼ ܪܸܛܢܵܐ", "ܘܐܸܢ ܐܸܫܬܲܪܬܲܚ ܠܲܒܼܫ̣ܹܗ ܚܘܼܬܼܪܵܐ ܘܪܵܡܘܼܬܼ ܪܘܼܚܵܐ ܀", ":ܐܸܢ ܐܸܙܕܲܕܲܩ ܐܲܗܸܠ ܘܲܓܼܚܸܟ ܥܲܠ ܚܲܛܵܝܹ̈ܐ", "ܘܐܸܢܗܘ̤ ܕܲܚܝ̣ܛܵܐ ܐܵܘܚܸܠ ܘܲܦܣ݂ܲܩ ܕܠܲܝܬܿ ܬܘܼܒܼ ܣܲܒܼܪܵܐ ܀", ":ܐܸܢ ܐܸܬܼܚܲܟܲܡ ܛܥ̣ܵܐ ܠܲܟܼܝܵܢܵܐ ܕܫܝܼܛܘܼܬܼ ܡܸܕܼܪܹܗ", "ܘܐܸܢ ܡܸܫܬܲܒܼܗܲܪ ܗܘ̤ܵܐ ܠܹܗ ܚܲܝܘ̄ܬܼܵܐ ܕܠܵܐ ܒܘܼܝܵܢܵܐ ܀", ":ܒܣܲܓܿܝܼ ܘܒܲܙܥܘܿܪ ܚܲܫܵܘ̈ܗܝ ܣܵܓܹ̇ܝܢ ܘܥ̣ܵܘܠܹܗ ܝܵܪܹܒܼ", "ܘܡ̇ܢܵܐ ܢܸܥܒܸܿܕܼ ܘܠܲܐܝܟܵܐ ܢܸܥܪܘܿܩ ܡܙܲܠܗܲܙ ܒܚܲܝܵܘ̈ܗܝ ܀", ":ܒܹܝܬܼ ܝܲܬܿܝܼܪܵܐ ܘܲܠܚܲܣܝܼܪܵܐ ܡܸܚܣܲܪ ܚܵ̇ܣܲܪ", "ܘܐܲܝܟܲܢ ܡܲܨܝܵܐ ܕܢܸܛܲܪ ܚܲܝܵܘ̈ܗܝ ܕܠܵܐ ܢܸܟܼܝܵܢܹ̈ܐ ܀", ":ܥܲܣܩܵܐ ܣܲܓܿܝܼ ܠܲܒܼܢܲܝ̈ܢܵܫܵܐ ܠܡܸܚܵܐ ܫܲܦܝܼܪ", "ܘܠܵܐ ܦܫܝܼܩ ܪܲܗܛܵܐ ܕܙܲܕܼܝܼܩܘܼܬܼܵܐ ܠܦܲܓܼܪ̈ܵܢܵܝܹܐ ܀", ":ܦܲܓܼܪܵܐ ܦܲܓܼܪܵܐ ܗ̄ܘ̣ ܟܡܵܐ ܐܸܢ ܢܸܪܲܓܼ ܪ̈ܘܼܚܵܢܝܵܬܼܵܐ", "ܐܵܦ ܗܝ̤ ܪܸܓܿܬܹܗ ܠܵܘ ܕܝܼܠܹܗ ܗ̄ܝܼ ܐܸܠܵܐ ܕܲܐ̄ܚܪܹܝܢ ܀", "ܐ̄ܚܪܹܝܢ ܥܵܡܲ݁ܪ ܒܹܗ ܒܢܵܘܣܵܐ ܕܡܸܕܼܪܵܐ ܡܸܬܼܚܲܒܿܠܵܢܵܐ:", "ܘܲܒܼܚܲܝܘܼܬܹܗ ܡܗܲܒܸܿܒܼ ܩܲܠܝܼܠ ܥܲܕܼ ܡܸܬܼܚܲܒܲܠ ܀", ":ܚܒܼܵܠܵܐ ܗ̄ܘ̣ ܟܠܹܗ ܟܡܵܐ ܐܸܢ ܐܝܼܬܼ ܒܹܗ ܡܢܵܬܼܵܐ ܕܚܲܝܹ̈ܐ", "ܐܵܦ ܗܝ̤ ܗܵܕܹܐ ܙܥܘܿܪܝܼܢ ܚܲܝܹܝ̈ܗ̇ ܠܡܲܚܵܝܘܼܬܹܗ ܀", ":ܘܐܸܢ ܚܲܝܘܼܬܼܵܐ ܕܒܹܗ ܚܲܣܝܼܪܵܐ ܗ̄ܝܼ ܡ̣ܢ ܚܲܝܘܼܬܼܵܐ", "ܐܲܝܟܲܢ ܡܸܫܟܲܚ ܠܡܸܚܵܐ ܒܚܲܝܹ̈ܐ ܡܸܬܼܚܲܒܿܠܵܢܹ̈ܐ ܀", ":ܢܹܐܬܼܘܿܢ ܪ̈ܲܚܡܲܝܟ ܡ̇ܪܝ ܠܐܝܼܵܠܹܗ ܕܓܸܢܣܲܢ ܫܝܼܛܵܐ", "ܕܗܵܐ ܚܵܒܼ݂ ܘܐܲܫܦܸܠ ܚܹܝܠ ܚܲܝܘܼܬܹܗ ܒܐܵܓܼܘܿܢ ܚܲܫܹ̈ܐ ܀", ":ܦܫܘܿܛ ܠܹܗ ܐܝܼܕܼܵܐ ܠܐܵܓܼܘܿܢܸܣܛܵܐ ܪܦܸܐ ܪܸܥܝܵܢܵܐ", "ܕܗܵܐ ܙܩܲܦ̣ ܨܸܒܼܥܵܐ ܘܠܵܐ ܡܨܸܐ ܕܢܹܐܚܘܿܕܼ ܕܲܪܵܐ ܒܓܸܠܝܵܐ ܀", ":ܩܥܝܼ ܘܠܲܒܸܿܒܲܝܗܝ ܠܲܩܪܲܒܼܬܼܵܢܵܐ ܡܸܬܼܚܲܒܿܠܵܢܵܐ", "ܕܗܵܐ ܐܸܬܼܪܲܦܝܼܘ ܕܪ̈ܵܥܹܐ ܕܐܝܼܕܼܵܘ̈ܗܝ ܠܡܸܚܢܵܐ ܠܢܝܼܫܵܐ ܀", ":ܦܩܘܿܕܼ ܠܲܟܼܝܵܢܹ̈ܐ ܡܸܬܼܝܲܕܼܥܵܢܹ̈ܐ ܕܲܢܥܲܕܲܪܘܼܢܵܝܗܝ", "ܕܗܵܐ ܦܸܕܲܬ̤ ܠܵܗ̇ ܐܝܼܕܹܗ ܠܡܹܐܚܲܕܼ ܩܸܫܬܵܐ ܕܩܘܼܫܬܵܐ ܀", ":ܩܪܝܼ ܠܸܓܼܝܘܿܢܹ̈ܐ ܕܲܫܡܲܝܵܢܹ̈ܐ ܕܲܢܣܲܝܥܘܼܢܵܝܗܝ", "ܥܲܕܼ ܠܵܐ ܢܸܦܸܠ ܘܢܸܗܘܸܐ ܓܘܼܚܟܵܐ ܠܲܒܼܥܸܠܕܲܪܹܗ ܀", ":ܟܬܼܘܿܒܼ ܘܫܲܕܲܪ ܠܹܗ ܣܲܩܪܵܐ ܕܲܫܡܵܟ ܕܪܲܒܿ ܡ̣ܢ ܟܠܑܵܐ", "ܘܗܵܐ ܡܸܬܼܚܲܝܲܠ ܠܡܸܛܥܲܢ ܚܲܫܵܘ̈ܗܝ ܒܣܲܒܼܪܵܐ ܕܲܫܡܵܟ ܀", ":ܐܲܪܡܵܐ ܐܝܼܕܼܵܐ ܒܲܟܼܬܼܝܼ̈ܒܼܵܬܼܵܐ ܕܦܘܼܪܩܵܢ ܚܲܝܵܘ̈ܗܝ", "ܘܗܵܐ ܡܸܣܬܲܪܕܼܝܼܢ ܚܲܫܹ̈ܐ ܘܫܹܐܕܹ̈ܐ ܕܲܢܚܘܼܪܘܼܢ ܒܹܗ ܀", ":ܟܐܝܼ ܒܣܸܕܼܪ̈ܲܝܗܘܿܢ ܕܲܩܪ̈ܲܒܼܬܼܵܢܹܐ ܕܲܠܚܝܼܡܝܼܢ ܠܹܗ", "ܘܗܵܐ ܡܸܬܼܒܲܠܗܹܝܢ ܡ̣ܢ ܦܘܼܩܪܵܢܵܐ ܕܫܸܡ ܐܝܼܬܼܘܼܬܼܵܟ ܀", ":ܫܠܘܿܚ ܚܲܕܼ ܥܝܼܪܵܐ ܐܲܝܟ ܕܲܒܼܙܲܒܼܢܹܗ ܕܐܵܬܼܘܿܪܵܝܵܐ", "ܘܗܵܐ ܡܸܬܼܒܲܕܿܪܝܼܢ ܚܲܝ̈ܠܲܝ ܒܝܼܫܵܐ ܕܲܟܼܪܝܼܟܼܝܼܢ ܠܹܗ ܀", ":ܫܲܕܲܪ ܪܸܡܙܵܟ ܐܲܝܟ ܐܹܫܲܥܝܵܐ ܠܘܵܬܼ ܚܹܙܲܩܝܵܐ", "ܘܲܚܠܵܦ ܬܹܐܢܹ̈ܐ ܢܣܝܼܡ ܠܹܗ ܪ̈ܲܚܡܹܐ ܥܲܠ ܟܘܼܬܼ̈ܡ̇ܬܹܗ ܀", ":ܢܲܫܡܲܥ ܨܹܐܕܲܝܢ ܗܵܝ̇ ܒܲܪܬܼ ܩܵܠܵܐ ܕܨܹܝܕܼ ܚܹܙܲܩܝܵܐ", "ܕܲܚܠܵܦ ܚܲܝܹ̈ܐ ܗܵܐ ܡ̇ܘܣܸܦ ܐ̄ܢܵܐ ܫܘܼܒܼܩܵܢ ܥܵܘ̣ܠܵܐ ܀", ":ܐܹܝܢ ܡ̇ܪܝ ܐܲܦܢܵܢ ܠܘܵܬܼ ܚܘܼܠܡܵܢܵܐ ܕܫܲܦܝܼܪ̈ܵܬܼܵܐ", "ܕܠܑܵܐ ܢܸܬܼܒܲܣܒܲܣ ܒܲܚܒܼܵܪ̈ܵܬܼܵܐ ܕܲܫܟܼܝܼܪ̈ܵܬܲܢ ܀", ":ܦܘܿܩ ܒܲܒܼܥܵܬܲܢ ܐܲܝܟ ܦܸܠܐܬܼܵܐ ܕܪܲܟܸܿܒܼ ܚܘܼܒܵܟ", "ܘܢܸܥܘܿܠ ܢܸܪܥܹܐ ܒܲܛܝܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܐܲܢܗܲܪ ܐܲܦܲܝ̈ܟ ܘܲܒܼܥܝܼܗ̇ ܒܪ̈ܲܚܡܲܝܟ ܠܐܲܒܿܝܼܕܼܘܼܬܲܢ", "ܕܠܵܐ ܢܸܬܼܚܲܒܲܠ ܙܝܼܘܹܗ ܕܡܸܕܼܪܲܢ ܕܲܛܒܼܝܼܥ ܒܲܫܡܵܟ ܀", ":ܚܕܝܼ ܒܲܦܝܵܣܲܢ ܐܲܝܟ ܕܲܒܼܪܒܹܿܗ ܕܲܒܼܪܵܐ ܙܥܘܿܪܵܐ", "ܘܬܲܪܓܸܿܡ ܥܲܡܲܢ ܚܲܝܹ̈ܐ ܕܣܲܒܼܪܵܐ ܕܲܪܫܝܼܡܝܼܢ ܒܹܗ ܀", ":ܥܲܡ ܢܵܟܼܘܿܠܵܐ ܦܠܲܚ̣ܢܲܢ ܡܲܓܵܢ ܘܲܛܠ݂ܲܡ̄ܢ ܐܲܓܼܪܲܢ", "ܘܲܒܼܚܲܪ̈ܘܼܒܹܐ ܕܲܪ̈ܓܼܝܼܓܼܵܬܼܵܐ ܚܝ݂ܲܝܢ ܒܝܼܫܵܐܝܼܬܼ ܀", ":ܚ̣ܛܲܝܢ ܘܐܲܪܓܸܿܙܢܵܟ ܟܲܕܼ ܚܵܣ ܕܲܪܓܸܙܬܿ ܐܵܘ ܪܵܓܹ̇ܙ ܐܲܢ̄ܬܿ", "ܘܠܵܐ ܫܵܘܹ̇ܿܝܢܲܢ ܕܢܸܩܪܸܐ ܢܲܦܫܲܢ ܒܢܲܝܵ̈ܐ ܕܲܫܡܵܟ ܀", ":ܗܲܒܼܠܲܢ ܕܢܸܗܘܸܐ ܐܲܝܟ ܐܲܓܼܝܼܪܹ̈ܐ ܒܦܘܼܠܚܵܢ ܒܲܝܬܵܟ", "ܘܢܸܣܲܒܼ ܙܸܕܩܵܐ ܐܲܝܟ ܡܸܣܟܹܿܢܹ̈ܐ ܡ̣ܢ ܦܵܬܼܘܿܪܵܟ ܀", ":ܘܐܸܢ ܗܘ̤ ܕܡܲܨܝܵܐ ܓܡܘܿܪ ܒܲܥܒܼܵܕܼܵܐ ܚܹܝܠ ܦܸܠܐܬܼܵܟ", "ܘܐܲܝܬܵܐ ܠܓܸܠܝܵܐ ܐ̄ܪܵܙܵܐ ܕܪܲܟܸܿܒܼܬܿ ܡܸܛܠܵܬܲܢ ܀", ":ܐܸܡܲܪ ܨܹܐܕܲܝܢ ܕܡ̣ܢ ܡܝܼܬܼܘܼܬܼܵܐ ܚܲܝܲܝܬܿܘܿܢ ܗܵܫܵܐ", "ܘܡ̣ܢ ܐܲܒܼܕܵܢܵܐ ܕܠܵܐ ܝܼܕܲܥܬܼܵܐ ܦܢ݂ܲܝܬܿܘܿܢ ܨܹܐܕܲܝ ܀", ":ܦܩܘܿܕܼ ܠܲܚܢܵܢܵܟ ܢܟܲܣܸܐ ܨܲܥܪܲܢ ܒܐܸܣܛܲܠ ܫܘܼܒܼܚܵܐ", "ܘܲܢܣܝܼܡ ܒܐܝܼܕܲܢ ܪܲܗܒܼܘܿܢ ܚܲܝ̈ܐ ܐܲܝܟ ܥܸܙܲܩܬܼܵܐ ܀", ":ܢܲܦܸܣ ܪܸܡܙܵܟ ܘܢܲܬܼܩܸܢ ܩܘܼܕܼܡܲܝܢ ܕܸܒܼܚܵܐ ܕܲܒܼܪܵܟ", "ܘܢܸܪܕܿܘܿܦ ܒܐܘܼܟܼܠܹܗ ܡܸܪܲܬܼ ܡ̇ܘܬܵܐ ܡ̣ܢ ܗܲܕܵܡܲܝ̈ܢ ܀", ":ܘܐܸܢ ܐܝܼܬܼ ܕܚܵܣܹ̇ܡ ܒܦܘܼܪܩܵܢ ܒܦܘܼܪܩܵܢ ܚܲܝܲܝ̈ܢ ܘܲܒܼܦܘܼܠܚܵܢܲܢ", "ܢܫܲܝܸܢ ܚܘܼܒܵܟ ܠܡܸܪܲܬܼ ܝܲܨܪܹܗ ܒܚܲܝܘܼܬܼ ܚܲܝܹ̈ܐ ܀", ":ܩܪܝܼ ܠܡܲܠܲܐܟܹ̈ܐ ܘܐܲܦܨܲܚ ܐܸܢܘܿܢ ܒܝܲܕܼ ܦܘܼܢܵܝܲܢ", "ܕܐܲܟܼܪܝܼܘ ܕܲܚ̣ܛܲܝܢ ܢܵܘܕܿܘܿܢ ܗܵܫܵܐ ܕܐܸܙܕܲܕܲܩܢܲܢ ܀", ":ܪܲܥܵܐ ܐܸܢܘܿܢ ܕܪܲܓܿܝܼܙܝܼܢ ܗ̄ܘ̣ܵܘ ܡܸܛܠ ܥܵܘ̣ܠܲܢ", "ܘܐܲܦܢܵܐ ܐܸܢܘܿܢ ܠܘܵܬܼ ܬܸܫܡܸܫܬܵܐ ܕܣܘܼܢܩܵܢ ܚܲܝܲܝ̈ܢ ܀", ":ܢܙܝܼܥܘܼܢ ܠܐܵܐܲܪ ܒܚܲܝܠܵܐ ܕܡܸܢܵܟ ܐܲܝܟ ܕܲܡܥܵܕܼܝܼܢ", "ܘܲܢܩܲܫܘܿܢܵܝܗܝ ܘܢܸܛܥܲܢ ܡܲܝܵ̈ܐ ܠܥܸܠ ܡ̣ܢ ܚܲܨܹܗ ܀", ":ܢܲܪܡܘܿܢ ܒܦܘܼܡܹܗ ܦܓܼܘܼ̈ܕܹܐ ܕܫܸܬܼܩܵܐ ܘܲܕܿܬܲܪܥܘܼܬܼܵܐ", "ܕܠܵܐ ܢܸܬܼܒܲܥܪܲܪ ܒܝܲܕܼ ܫܘܼܚܠܵܦܵܘ̈ܗܝ ܠܒܲܪ ܡ̣ܢ ܛܲܟܼܣܵܐ ܀", ":ܢܸܗܘܘܿܢ ܗܸܢ̣ܘܿܢ ܐܲܝܟ ܗܸܢܝܘܿܟܹ̈ܐ ܠܥܸܠ ܡ̣ܢ ܚܲܨܹܗ", "ܘܲܢܚܝܼܪܘܼܢܵܝܗܝ ܠܐܲܦܲܝ̈ ܐܼܲܪܥܵܐ ܠܚܹܐܦܵܐ ܕܪܲܗܛܹܗ ܀", ":ܢܚܙܘܿܢ ܪܲܗܛܹܗ ܐܲܝܟ ܚܲܙܵܝܹ̈ܐ ܒܐܸܣܛܵܕܝܼܘܿܢ", "ܘܢܸܓܼܕܼܠܘܼܢ ܠܲܫܡܵܟ ܟܠܝܼܠ ܬܵܘܕܲܝܼܬܼܵܐ ܕܚܲܕܿܝܼܬܵܢ ܒܹܗ ܀", ":ܐܹܝܢ ܡܵܪܝ ܩܲܒܸܿܠ ܪܘܼܟܵܒܼ ܡܸܠܲܝ̈ܢ ܐܵܦܸܢ ܫܝܼ̈ܛܵܢ", "ܘܗܲܒܼ ܦܘܼܪܥܵܢܵܐ ܠܗܸܪܓܵܐ ܕܢܲܦܫܲܢ ܐܵܦܸܢ ܦܲܪܟܿܝܼܗ ܀", ":ܐܹܝܢ ܡ̇ܪܝ ܐܲܫܘܵܗ̇ ܠܡܸܠܲܬܼ ܦܘܼܡܲܢ ܠܦܘܼܢܵܝ ܡܸܠܬܼܵܐ", "ܘܢܸܫܡܲܥ ܡܸܢܵܟ ܕܬܼܘܼܒܼܘ ܚܲܛܵܝܹ̈ܐ ܐܝܼܬܼ ܗ̄ܘ̣ ܣܲܒܼܪܵܐ ܀", "ܐܹܝܢ ܡ̇ܪܝ ܐܲܦܨܲܚ ܠܐܵܐܲܪ ܕܲܟܼܡܝܼܪ ܡܸܛܠ ܥܵܘ̣ܠܲܢ:", "ܘܣܝܼܡ ܠܹܗ ܒܦܘܼܡܹܗ ܟܠܝܼܠ ܢܘܼܛ̈ܦܵܬܼܵܐ ܕܢܸܬܼܪܲܥܸܐ ܠܲܢ ܀", ":ܐܹܝܢ ܡ̇ܪܝ ܢܸܗܘܘܿܢ ܩܵܠܹ̈ܐ ܕܦܘܼܡܲܢ ܩܠܝܼܕܹ̈ܐ ܠܓܲܙܵܟ", "ܘܢܸܦܬܲܚ ܢܸܣܲܒ݂ ܫܘܼܒܼܩܵܢ ܚܵܘ̈ܒܹܿܐ ܘܡ̇ܙܘܿܢ ܙܲܒܼܢܵܐ ܀", ":ܠܵܐ ܡ̇ܪܝ ܬܲܗܡܸܐ ܡ̣ܢ ܒܵܥܘܼܬܼܵܐ ܕܡܸܣܟܹܿܢܘܼܬܲܢ", "ܕܠܵܐ ܢܸܬܼܪܲܦܸܐ ܣܲܒܼܪܲܢ ܕܲܥܠܲܝܟ ܒܲܦܣܵܩ ܣܲܒܼܪܵܐ ܀", ":ܠܵܐ ܡ̇ܪܝ ܬܲܗܦܸܟ ܐܲܦܲܝ̈ܟ ܡܸܢܲܢ ܒܲܙܒܲܢ ܪܘܼܓܼܙܵܐ", "ܕܠܵܐ ܢܒܲܙܚܘܼܢ ܫܹܐܕܹ̈ܐ ܛܪ̈ܘܼܢܹܐ ܐܲܝܟ ܕܲܡܥܵܕܼܝܼܢ ܀", ":ܠܵܐ ܡܵܪܝ ܬܸܫܕܹܝܢ ܡ̣ܢ ܥܘܼܕܼܪܵܢܵܟ ܐܲܝܟ ܕܲܠܒܼܝܼܫܹ̈ܐ", "ܕܠܵܐ ܢܸܬܿܬܿܪܝܼܡܘܼܢ ܒܝܼܫܹ̈ܐ ܒܫܸܦܠܲܢ ܐܲܝܟ ܕܲܒܼܩܲܕܼܡ̇ܐ ܀", ":ܠܵܐ ܡ̇ܪܝ ܬܸܗܘܸܐ ܠܵܐ ܪܲܚܡܵܢܵܐ ܕܐܲܢ̄ܬܿ ܪܲܚܡܵܢܵܐ ܐܢ̄ܬܿ", "ܚܵܣ ܡ̇ܪܝ ܠܵܐ ܗ̤ܘܲܝܬܿ ܡܹܐܡܲܪ ܐܸܡ̇ܪܹܬܼ ܠܦܘܼܬܼ ܣܘܼܢܩܵܢܲܢ ܀", ":ܠܵܐ ܡ̇ܪܝ ܢܸܙܥܲܪ ܫܸܡ ܪܲܒܿܘܼܬܼܵܟ ܒܥܸܠܲܬܼ ܥܵܘ̣ܠܲܢ", "ܠܵܐ ܕܹܝܢ ܙܵܥܲܪ ܘܠܵܐ ܐܸܢ ܢܲܪܫܲܥ ܐܵܠܹܦ ܐܲܠܦܝܼ̈ܢ ܀", ":ܠܵܐ ܡ̇ܪܝ ܬܸܗܘܸܐ ܒܨܝܼܪ ܥܘܼܕܼܪܵܢܵܐ ܘܡܸܣܟܹܿܝܢ ܓܲܙܵܐ", "ܐܘܿܗ ܕܲܓܵܠ ܗ̄ܘ̣ ܡܸܕܹܿܡ ܕܐܸܡ̇ܪܹܬܼ ܥܲܠ ܐܝܼܬܼܘܼܬܼܵܟ ܀", ":ܠܵܐ ܡܪܝ ܬܸܗܘܸܐ ܐܲܝܟ ܬܵܘܬܵܒܼܵܐ ܒܒܼܵܪܘܿܝܘܼܬܼܵܟ", "ܘܠܵܐ ܐܲܝܟ ܐܵܪܚܵܐ ܕܣܵܛܹ̇ܐ ܠܲܡܒܼܵܬܼ ܒܲܕܼܠܵܐ ܕܝܼܠܹܗ ܀", ":ܠܵܐ ܡ̇ܪܝ ܬܸܗܘܸܐ ܐܲܝܟ ܒܲܪܢܵܫܵܐ ܕܐܲܢ̄ܬܿ ܐܲܠܵܗܵܐ ܐܢ̄ܬܿ", "ܘܠܵܐ ܐܲܝܟ ܓܲܒܼܪܵܐ ܕܠܵܐ ܡܨܸܐ ܠܡܸܦܪܲܩ ܕܐܲܢ̄ܬܿ ܦܵܪܘܿܩܵܐ ܐܢ̄ܬܿ ܀", ":ܘܐܸܢܗܘ̤ ܕܚܵܘ̈ܒܲܝܢ ܥܫܸܢ̣ܘ ܡ̣ܢ ܚܵܘ̈ܒܹܿܐ ܕܲܒܼܟܼܠ ܕܵܪܝܼܢ", "ܐܲܢ̄ܬܿ ܚܘܼܣ ܡܸܛܠ ܫܡܵܟ ܝܲܩܝܼܪܵܐ ܕܲܩܪܹܝܢܲܢ ܒܹܗ ܀", ":ܐܸܢ ܣܲܢ̈ܝܵܬܲܢ ܐܲܣܢܝܼ ܐܲܦܹ̈ܐ ܕܐܵܐܲܪ ܫܲܦܝܵܐ", "ܐܲܢ̄ܬܿ ܠܵܐ ܬܚܵܘܸܐ ܐܲܦܹ̈ܐ ܕܚܸܡܬܼܵܐ ܕܠܵܐ ܦܲܐ̈ܝܵܢ ܠܵܟ ܀", ":ܐܸܢ ܒܝܼܫܘܼܬܿܢ ܟܠܵܬ̤ ܛܵܒܼܵܬܼ̈ܐ ܡ̣ܢ ܦܘܼܡ ܥܵܘ̣ܠܵܢ", "ܐܲܢ̄ܬܿ ܠܵܐ ܬܫܲܚܠܸܦ ܫܸܡ ܛܵܒܼܘܼܬܼܵܟ ܟܠܵܐ ܡܸܫܬܲܚܠܲܦ ܀", ":ܛܵܒܼ ܐܲܢܬܿ ܟܠܵܟ ܘܟܹܐܝܢ ܐܲܢ̄ܬܿ ܟܠܵܟ ܘܣܵܢܹ̇ܐ ܥܵܘ̣ܠܵܐ ܐܢ̄ܬܿ", "ܘܠܵܐ ܡܸܬܼܡܲܫܚܵܐ ܠܵܐ ܛܵܒܼܘܼܬܼܵܟ ܘܠܑܵܐ ܟܹܐܢܘܼܬܼܵܟ ܀", ":ܠܵܐ ܐ̄ܢܵܫ ܝܵ̇ܕܲܥ ܕܢܸܩܪܹܝܟ ܒܲܫܡܵܐ ܕܙܵܕܩ ܠܲܫܡܵܟ", "ܕܟܼܠ ܫܘܼܡ̇ܗܝܼ̈ܢ ܙܥܘܿܪܝܼܢ ܐܸܢܘܿܢ ܠܪܲܒܿܘܼܢ ܫܘܼܒܼܚܵܟ ܀", ":ܕܢܸܩܪܹܝܟ ܛܵܒܼܵܐ ܩܵܠ ܟܹܐܢܘܼܬܼܵܟ ܪܵܥܹ̇ܡ ܒܐܲܪܥܵܐ", "ܘܐܸܢ ܬܘܼܒܼ ܟܹܐܢܵܐ ܫܡܲܝܵܐ ܘܐܲܪܥܵܐ ܡܠܹܝܢ ܡ̣ܢ ܪ̈ܲܚܡܲܝܟ ܀", ":ܕܢܸܩܪܹܝܟ ܟܲܣܝܵܐ ܓܠܹܝܢ ܣܘܼܥܪ̈ܵܢܲܝܟ ܠܥܹܝܢ ܟܠ ܒܸܪ̈ܝܵܢ", "ܕܢܸܩܪܹܝܟ ܓܲܠܝܵܐ ܠܲܝܬܿ ܒܲܥܒܼܝܼܕܹ̈ܐ ܕܣܵܦܹ̇ܩ ܕܢܸܚܙܹܝܟ ܀", ":ܕܢܸܩܪܹܝܟ ܕܲܫܡܲܥ ܫܡܝܼܥ ܠܵܟ ܩܵܠܲܢ ܥܲܕܼܠܵܐ ܕܢܸܩܪܹܝܟ", "ܘܕܲܢܦܝܼܣ ܕܲܫܒܼܘܿܩ ܩܲܕܿܝܼܡ ܚܘܼܒܵܟ ܠܲܢ ܘܲܠܥܵܘ̣ܠܲܢ ܀", ":ܠܵܐ ܝܵ̇ܕܼܥܝܼܢܲܢ ܠܵܐ ܕܲܢܨܲܠܸܐ ܘܠܵܐ ܕܲܢܫܲܒܲܚ", "ܘܩܲܢܝܼܛܝܼܢܲܢ ܕܢܹܐܡܲܪ ܡܸܠܹ̈ܐ ܕܠܵܐ ܦܲܐ̈ܝܵܢ ܠܵܟ ܀", ":ܐܲܝܟܲܢ ܢܨܲܠܸܐ ܠܠܵܐ ܚܲܣܝܼܪܵܐ ܕܲܓܼܡܝܼܪ ܟܠܹܗ", "ܘܐܲܝܟܲܢ ܢܫܲܒܲܚ ܠܗܵܘ̇ ܕܲܒܼܫܘܼܒܼܚܹܗ ܡܩܵܘܸܐ ܡܸܡܬܼܘܿܡ ܀", ":ܐܸܢ ܡܸܫܬܲܒܲܚ ܝܵܪܹܒܼ ܡ̇ܕܹܝܢ ܒܝܲܕܼ ܬܸܫܒܿܘܿܚܬܵܐ", "ܘܐܸܢܗܘ̤ ܕܝܵܪܹܒܼ ܒܫܘܼܒܼܚܵܐ ܕܡܸܢܲܢ ܗܵܘܹ̇ܐ ܓܡܝܼܪܵܐ ܀", ":ܐܸܢ ܡܸܨܛܲܥܲܪ ܪܲܒܿܘܼ ܨܲܥܪܹܗ ܡ̣ܢ ܬܸܫܒܿܘܿܚܬܹܿܗ", "ܐܸܢ ܡܸܬܼܩܲܕܲܫ ܒܦܘܼܡܲܢ ܡ̇ܘܣܸܦ ܥܲܠ ܬܸܫܒܿܘܿܚܬܹܿܗ ܀", ":ܐܸܢ ܡܸܬܼܚܲܡܲܬܼ ܟܣܸܐ ܗ̄ܘ̣ܵܐ ܡܸܢܹܗ ܨܲܥܪܵܐ ܕܡܲܥܘܸܠ", "ܘܐܸܢ ܡܸܬܼܪܲܥܹܐ ܚܢܲܢ ܚܵܘܝܼܢܵܝܗܝ ܫܒܼܝܼܠ ܬܲܪܥܘܼܬܼܵܐ ܀", ":ܘܐܸܢ ܒܲܬܼܘܵܬܼܵܐ ܣܵܥܲ݁ܪ ܡܸܕܹܿܡ ܒܵܬܲܪ ܙܲܒܼܢܵܐ", "ܙܲܒܼܢܹ̈ܐ ܥܨ̣ܵܐܘܼܗܝ ܠܡܸܕܲܥ ܡܸܕܲܡ ܕܠܵܐ ܝܵ̇ܕܲܥ ܗ̄ܘ̣ܵܐ ܀", ":ܘܐܸܢ ܠܵܐ ܝܵ̇ܕܲܥ ܗܵܕܹܐ ܕܲܚܪܸܡ ܦܘܼܡ̇ܐ ܕܢܹܐܡܲܪ", "ܡ̇ܢܵܐ ܝܲܬܿܝܼܪ ܩܢܹܐ ܒܝܼܕܲܥܬܼܵܐ ܥܲܠ ܬܘܼܩܵܢܵܘ̈ܗܝ ܀", ":ܠܵܐ ܐܲܪ̈ܥܵܢܹܐ ܠܵܐ ܬܸܬܼܪܲܥܘܿܢ ܐܲܪ̈ܥܵܢܵܝܵܬܼܵܐ", "ܠܲܝܬܿ ܒܐܝܼܬܼܘܼܬܼܵܐ ܡܸܕܲܡ ܕܲܒܼܨܝܼܪ ܡ̣ܢ ܐܝܼܬܼܘܼܬܼܵܐ ܀", ":ܟܠ ܐܝܼܬܼܘܼܬܼܵܐ ܫܡܵܗ̇ ܒܘܼܕܵܩܵܐ ܗ̄ܘ̣ ܕܐܲܡܝܼܢܘܼܬܹܗ", "ܘܲܠܦܘܼܬܼ ܕܐܝܼܬܹܝܗ̇ ܐܵܦ ܝܼܕܲܥܬܼܵܗ̇ ܥܲܡܵܗ̇ ܐܝܼܬܹܝܗ̇ ܀", ":ܩܕܼܵܡ ܟܠ ܡܸܕܲܡ ܐܝܼܬܹܝܗ̇ ܘܐܝܼܬܹܝܗ̇ ܐܲܟܼܡܵܐ ܕܐܝܼܬܹܝܗ̇", "ܘܠܵܐ ܛܵܥܹ̇ܐ ܠܵܗ̇ ܡܸܕܲܡ ܕܗܵܘܹ̇ܐ ܘܕܲܥܬܼܝܼܕܼ ܕܢܸܗܘܸܐ ܀", ":ܗܵܟܲܢ ܙܵܕܹܩ ܕܢܸܪܢܹܐ ܥܒܼܝܼܕܼܵܐ ܥܲܠ ܥܵܒܼܘܿܕܼܵܐ", "ܘܗܵܟܲܢ ܚܲܝܵܒܼ ܡܠܝܼܠܵܐ ܕܢܸܦܪܘܿܥ ܠܝܵܗܹ̇ܒܼ ܡܸܠܬܼܵܐ ܀", ":ܚܵܘܒܲܬܼ ܚܘܼܒܵܐ ܚܲܝܵܒܼܝܼܢܲܢ ܠܲܡܬܲܩܢܵܢܲܢ", "ܬܵܘ ܢܸܬܼܦܲܪܢܲܣ ܕܢܸܦܪܘܿܥ ܩܲܠܝܼܠ ܡ̣ܢ ܣܲܓܿܝܼ̈ܐܹܐ ܀", ":ܠܵܘ ܦܘܼܪܥܵܢܵܐ ܒܵܥܹ̇ܐ ܡܸܢܲܢ ܐܲܝܟ ܚܲܣܝܼܪܵܐ", "ܥܸܠܠܹ̈ܐ ܡܪܲܟܲܒܼ ܕܲܝܢܲܢ ܢܸܥܬܲܪ ܡ̣ܢ ܣܝܼ̈ܡܵܬܹܗ ܀", ":ܣܝܼܡܲܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܩܥܹܐ ܒܲܟܼܝܵܢܹܗ", "ܘܲܪܓܼܝܼܓܼ ܣܲܓܿܝܼ ܕܢܸܬܸܿܠ ܡܸܢܵܗ̇ ܠܲܒܼܢܲܝ̈ ܒܲܝܬܹܿܗ ܀", ":ܒܢܲܝ̈ ܝܵܪܬܿܘܼܬܼܵܐ ܕܚܘܼܒܵܐ ܕܲܒܼܪܹܗ ܩ̣ܪܵܝܗܝ ܠܲܟܼܝܵܢܲܢ", "ܥܲܠ ܗܵܝ̇ ܪܵܕܹܐ ܘܲܡܚܲܟܸܿܡ ܠܲܢ ܚܘܼܒܵܢܵܐܝܼܬܼ ܀", ":ܢܣܲܝܒܲܪ ܗܵܟܹܝܠ ܙܢܲܝ̈ ܡܲܪܕܿܘܼܬܼܵܐ ܕܡ̣ܢ ܡܲܪܕܿܘܼܬܹܗ", "ܘܠܵܐ ܬܸܡܐܲܢ ܠܲܢ ܒܢܸܓܼ̈ܕܹܿܐ ܕܟܲܦܢܵܐ ܘܲܕܼܟܼܘܼܪܗܵܢܵܐ ܀", ":ܐܸܢܗܘ̤ ܕܫܲܪܝܼܪ ܫܡܵܐ ܕܲܒܼ̈ܢܲܝܵܐ ܥܲܠ ܪܸܥܝܵܢܲܢ", "ܢܲܫܲܪ ܡ̇ܕܹܝܢ ܕܐܵܦ ܡܲܪܕܿܘܼܬܲܢ ܠܝܘܼܬܼܪܵܢ ܐܝܼܬܹܝܗ̇ ܀", ":ܕܠܵܐ ܩܘܼܛܵܥܵܐ ܢܩܲܒܸܿܠ ܢܸܓܼ̈ܕܹܿܐ ܕܡ̣ܢ ܥܵܒܼܘܿܕܲܢ", "ܘܲܕܼܠܵܐ ܪܸܛܢܵܐ ܢܸܕܲܥ ܩܹܐܪܣܵܐ ܕܫܚܠܵܦ ܙܲܒܼܢܹ̈ܐ ܀", ":ܗܵܕܹܐ ܒܲܠܚܘܿܕܼ ܢܸܫܐܲܠ ܡܸܢܹܗ ܒܲܙܒܲܢ ܢܸܓܼ̈ܕܹܿܐ", "ܕܠܵܐ ܡ̣ܪܝ ܬܲܟܿܣܲܢ ܒܲܪܘܼܓܼܙܵܐ ܩܲܫܝܵܐ ܠܦܘܼܬܼ ܣܘܼܥܪ̈ܵܢܲܝܢ ܀", ":ܐܲܝܟ ܒܲܪ ܐܝܼܫܲܝ ܢܦܝܼܣ ܥܲܠ ܥܵܘ̣ܠܲܢ ܪܵܥܘܿܡܵܐܝܼܬܼ", "ܘܒܲܫܒܼܝܼܠ ܡܸܠܵܘ̈ܗܝ ܢܸܪܕܹܿܐ ܠܘܲܥܕܵܐ ܕܲܬܼܝܵܒܼܘܼܬܼܵܐ ܀", ":ܐܹܝܢ ܡ̇ܪܝ ܢܸܫܘܸܐ ܠܗܵܝ̇ ܒܲܪܬܼ ܩܵܠܵܐ ܕܲܠܘܵܬܼ ܕܵܘܝܼܕ", "ܘܢܸܦܢܹܐ ܠܕܲܪܓܼܵܐ ܕܫܘܼܒܼܩܵܢ ܥܵܘ̣ܠܵܐ ܒܕܼܘܼܡܝܵܐ ܕܝܼܠܹܗ ܀", ":ܐܹܝܢ ܡܵܪܝ ܐܲܥܒܲܪ ܣܲܟܼܠܘܼܬܼ ܥܲܒܼܕܲܝ̈ܟ ܐܲܝܟ ܕܲܕܥܲܒܼܕܵܟ", "ܘܐܲܫܡܲܥ ܐܸܢܘܿܢ ܩܵܠ ܫܘܼܒܼܩܵܢܵܐ ܕܲܫܡܲܥ ܟܹܐܢܵܐ ܀", ":ܟܹܐܝܢ ܗ̄ܘ̣ܵܐ ܕܵܘܝܼܕܼ ܘܲܚ̣ܣܲܡ ܒܝܼܫܵܐ ܘܥܲܒܼܕܹܿܗ ܒܝܼܫܵܐ", "ܘܕܼܵܘܕܿܝܼ ܕܲܚܛ̣ܵܐ ܠܚܵܝܼܗܝ ܡ̣ܢ ܠܸܒܹܿܗ ܠܫܸܡ ܒܝܼܫܘܼܬܼܵܐ ܀", ":ܘܐܸܢ ܬܵܘܕܲܝܼܬܼܵܐ ܠܚܵܬ̤ ܫܸܡ ܒܝܼܫܹ̈ܐ ܘܟܸܬܼܒܲܬ̤ ܛܵܒܹ̈ܐ", "ܡܵܕܹܝܢ ܩܲܝܵܡ ܣܲܒܼܪܵܐ ܠܒܼܝܼܫܹ̈ܐ ܕܢܸܗܘܘܿܢ ܛܵܒܹ̈ܐ ܀", ":ܛܵܒܼܵܐ ܕܲܫܒ݂ܲܩ ܓܵܘܪܵܐ ܘܩܸܛܠܵܐ ܒܡܸܠܲܬܼ ܦܘܼܡ̇ܐ", "ܫܒܼܘܿܩ ܣܘܼܪ̈ܚܵܢܹܐ ܕܲܫܼܟܼܝܼܪ̈ܵܬܲܢ ܐܲܝܟ ܡܵܐ ܕܲܫܒܲܩ̣ܬܿ ܀", ":ܐܲܢ̄ܬܿ ܗ̄ܘ̣ ܕܲܫܒܲܩ̣ܬܿ ܗܵܘ̇ ܣܘܼܪܚܵܢܵܐ ܕܲܕܠܵܐ ܢܵܡܘܿܣ", "ܐܲܢ̄ܬܿ ܐܵܦ ܗܵܫܵܐ ܫܒܼܘܿܩ ܚܵܘ̈ܒܵܬܲܢ ܕܲܕܼܠܵܐ ܛܲܟܼܣܵܐ ܀", ":ܐܲܢ̄ܬܿ ܗ̄ܘ̣ ܕܲܫܪܲܝܬܿ ܦܣܵܩܵܐ ܕܲܦܣܲܩ̣ܬܿ ܥܲܠ ܩܵܛܘܿܠܹ̈ܐ", "ܟܠܝܼ ܐܵܦ ܗܵܫܵܐ ܢܸܓܼ̈ܕܹܿܐ ܕܛܲܝܸܒܼܬܿ ܠܛܵܠܘܿܡܘܿܬܲܢ ܀", ":ܐܲܢ̄ܬܿܘܼ ܕܲܚܠ݂ܲܛܬܿ ܪ̈ܲܚܡܹܐ ܒܪܘܼܓܼܙܵܐ ܒܟܼܠܗܘܿܢ ܕܵܕܹ̈ܐ", "ܘܠܵܐ ܝܲܗ̣̄ܒܼܬܿ ܕܲܢܒܲܙܚܘܼܢ ܒܲܢ ܣܵܢ̈ܐܹܐ ܕܥܲܡܲܢ ܀", ":ܐܲܢ̄ܬܿܘܼ ܕܐܲܩܸܨܬܿ ܪܲܒܿܘܼܬܼ ܚܘܼܒܵܟ ܥܲܠ ܙܲܕܿܝܼܩܹ̈ܐ", "ܘܐܲܫܘܝܼܬܿ ܐܸܢܘܿܢ ܕܲܢܦܝܼܣܘܼܢܵܟ ܟܲܕܼ ܠܵܐ ܣܢܝܼܩ ܐܲܢ̄ܬܿ ܀", ":ܒܚܘܼܒܵܟ ܚܲܣܝܼܬܿ ܚܵܘ̈ܒܹܿܐ ܕܥܲܡܲܢ ܡ̣ܢ ܫܘܼܪܵܝܵܐ", "ܘܝܲܗ̣̄ܒܼܬܵܝܗܝ ܠܐܲܓܼܪܵܐ ܕܒܲܣܝܼܡܘܼܬܼܵܟ ܠܨܸܒܼܝܵܢ ܟܹܐܢܹ̈ܐ ܀", "ܡܸܛܠ ܟܹܐܢܹ̈ܐ ܫܒܲܩ̣ܬܿ ܣܘܼܪ̈ܚܵܢܹܐ ܕܕܼܵܪܹ̈ܐ ܩܲܕܼܡܹ̈ܐ:", "ܘܗܵܐ ܫܒܼܝܼܩ ܗ̄ܘ̣ ܠܵܟ ܩܕܼܵܡ ܕܲܢܦܲܝܼܣܘܼܢ ܠܒܲܣܝܼܡܘܼܬܼܵܟ ܀", ":ܛܢܵܢܵܐ ܐܲܪܡܝܼܬܿ ܠܲܒܼܢܲܝ̈ ܐ̄ܢܵܫܵܐ ܕܲܢܦܝܼܣܘܼܢܵܟ", "ܕܡ̇ܐ ܕܐܲܦܝܼܣܘܼܟ ܢܸܪܢܘܿܢ ܕܲܡܨܸܝܢ ܠܡܸܚܣܲܢ ܥܵܘ̣ܠܵܐ ܀", ":ܨܲܠܝܼ ܡܘܼܫܹܐ ܘܚܲܣܝܼܬܿ ܥܵܘ̣ܠܵܐ ܕܣܸܓܼܕܲܬܼ ܥܸܓܼܵܠܵܐ", "ܘܐܸܡܲܪ̣ܬܿ ܨܹܐܕܼܵܘܗܝ ܕܗܵܐ ܠܲܡ ܫܸܒܼܩܹ̇ܬܼ ܐܲܝܟ ܡ̇ܐ ܕܐܲܦܝܼܣܬܿ ܀", ":ܨܲܠܝܼ ܝܼܫܘܿܥ ܘܲܟܼܠܲܝܼܬܿ ܪܲܗܛܵܐ ܕܫܸܡܫܵܐ ܘܣܲܗܪܵܐ", "ܘܣܵܡ̣ܬܿ ܒܲܟܼܬܼܵܒܼܵܐ ܕܡܸܠܲܬܼ ܝܼܫܘܿܥ ܟܠܵܬ̤ ܪ̈ܲܗܛܲܝܗܘܿܢ ܀", ":ܨܲܠܝܼ ܫܡܘܼܐܹܝܠ ܘܲܥܢ̣ܵܝܗܝ ܪܸܡܙܵܟ ܒܩܵܠܵܐ ܕܪܲܥܡܵܐ", "ܘܠܹܗ ܦܲܢܝܼܬܵܝܗܝ ܠܡܸܛܪܵܐ ܕܲܗܘ̤ܵܐ ܕܠܵܐ ܒܲܥܝܵܕܼܵܐ ܀", ":ܨܲܠܝܼ ܕܵܘܝܼܕܼ ܕܲܚ̣ܙܵܐ ܠܥܝܼܪܵܐ ܕܚܵܪܸܒܼ ܥܲܡܵܐ", "ܘܚܵܓܼ ܪܘܼܚܵܢܵܐ ܡ̣ܢ ܒܵܥܘܼܬܹܗ ܟܲܕܼ ܡܸܢܵܟ ܚܵܓܼ ܀", ":ܩܪ̣ܵܟ ܐܹܠܝܼܵܐ ܘܩܲܫܝܼܬܿ ܪ̈ܘܼܚܹܐ ܘܲܛܥ݂ܲܢ ܡܸܛܪܵܐ", "ܘܐܲܛܸܢܬܿ ܥܲܡܵܐ ܕܡܸܠܲܬܼ ܟܹܐܢܵܐ ܐܼܣܪܲܬ̤ ܘܲܫܪ̣ܵܬ̤ ܀", ":ܩܪ̣ܵܟ ܐܹܠܝܼܫܵܥ ܘܐܲܦܢܝܼܬܿ ܒܐܝܼܕܼܵܘ̈ܗܝ ܡܝܼܬܼܵܐ ܠܚܲܝܹ̈ܐ", "ܘܠܲܢܒܼܝܼܘܼܬܹܗ ܚ̣ܫܲܒܼܬܿ ܙܵܟܼܘܼܬܼܵܐ ܕܡ̣ܢ ܦܘܼܡ ܡܵܘܬܵܐ ܀", ":ܩܪ̣ܵܟ ܚܹܙܲܩܝܵܐ ܘܵܚܪ݂ܲܒܼܬܿ ܐܲܠܦܹ̈ܐ ܕܐܵܬܼܘܿܪ̈ܵܝܹܐ", "ܘܟܲܕܼ ܛܵܒܼ ܗܵܡܲܢ ܗܘ̤ ܐܸܬܼܢܲܨܲܚ ܒܚܲܪܒܹܿܗ ܕܥܝܼܪܵܐ ܀", ":ܐܵܦ ܕܵܢܝܼܐܹܝܠ ܒܚܹܝܠ ܥܘܼܕܪܵܢܵܟ ܓܠ̣ܵܐ ܟܲܣ̈ܝܵܬܼܵܐ", "ܘܲܠܨܸܒܼܝܵܢܹܗ ܓ̣ܕܲܠܘ ܒܵܒܼܠܵܝܹ̈ܐ ܟܠܝܼܠ ܩܘܼܠܵܣܹ̈ܐ ܀", ":ܒܟܼܠܗܘܿܢ ܕܵܪܹ̈ܐ ܨܲܠܝܼܘ ܟܹܐܢܹ̈ܐ ܘܲܥܢ̣ܲܝܬܿ ܐܸܢܘܿܢ", "ܒܕܼܵܪܲܢ ܕܲܓܼܠܝܼܙ ܡ̣ܢ ܙܲܕܿܝܼܩܹ̈ܐ ܐܲܦܝܼܣ ܐܲܢ̄ܬܿ ܠܵܟ ܀", ":ܪܲܒܿ ܗ̄ܘ̣ ܦܝܵܣܵܐ ܕܒܲܣܝܼܡܘܼܬܼܵܟ ܡ̣ܢ ܟܠ ܟܹܐܢܝܼ̈ܢ", "ܘܠܵܐ ܡܸܬܼܦܲܚܲܡ ܓܲܙܵܐ ܕܪ̈ܲܚܡܲܝܟ ܥܲܡ ܕܲܥܒܼܝܼ̈ܕܹܐ ܀", ":ܚܘܼܒܵܟ ܓܲܪܓܼ ܠܨܸܒܼܝܵܢ ܟܹܐܢܹ̈ܐ ܕܲܢܦܝܼܣܘܼܢܵܟ", "ܘܲܕܸܠܲܬܿ ܟܹܐܢܹ̈ܐ ܣܥܘܿܪ ܨܸܒܼܝܵܢܵܟ ܒܸܠܥܵܕܼ ܟܹܐܢܹ̈ܐ ܀", ":ܕܝܼܠܵܟ ܐܝܼܬܼܵܘܗܝ ܦܝܵܣܵܐ ܘܡܸܠܹ̈ܐ ܕܲܦܝܼܣܵܢܹ̈ܐ", "ܡ̇ܢ ܡܲܛܥܸܢ ܐܲܢ̄ܬܿ ܛܲܝܒܿܘܼ ܕܝܼܠܵܟ ܠܲܒܼܢܲܝ̈ ܒܲܝܬܵܟ ܀", ":ܬܸܗܘܸܐ ܛܵܒܼܬܼܵܐ ܟܠܵܗ̇ ܕܝܼܠܵܟ ܐܲܝܟ ܡ̇ܐ ܕܐܝܼܬܹܝܗ̇", "ܘܲܣܥܘܿܪ ܨܹܐܕܲܝܢ ܗܵܘ̇ ܡ̇ܐ ܕܲܣܥ݂ܲܪܬܿ ܒܫܘܼܪܵܝ ܙܲܒܼܢܹ̈ܐ ܀", ":ܡܲܢ ܐܲܦܝܼܣܵܟ ܕܬܸܒܼܪܸܐ ܒܪܝܼܬܼܵܐ ܟܲܕܼ ܠܵܐ ܐܝܼܬܹܝܗ̇", "ܘܡܲܢ̣ܘܼ ܡܲܠ̣ܟܵܟ ܕܬܹܐܣܘܿܪ ܥܵܠܡܵܐ ܒܪܘܼܟܵܒܼ ܐ̄ܢܵܫܵܐ ܀", ":ܡܲܢ̣ܘ ܗܘ̤ܵܐ ܠܵܟ ܡܲܠܹ̇ܝܟ ܡܸܠܟܵܐ ܕܬܸܩܪܹܝܢ ܨܲܠܡܵܟ", "ܘܡܲܢ̣ܘܼ ܚܵܘܝܵܟ ܕܲܒܼܪܘܼܟܵܒܲܢ ܬܫܲܠܸܡ ܥܲܡܠܵܟ ܀", ":ܘܐܸܢ ܒܲܗܘܵܝܵܐ ܕܝܼܠܲܢ ܘܲܕܼܟܼܠ ܠܵܐ ܒܥܲܝܬܿ ܥܸܕܼܪܵܐ", "ܡ̇ܢ ܒܵܥܹ̇ܐ ܐܲܢ̄ܬܿ ܥܸܕܼܪܵܐ ܒܥܵܘ̣ܠܲܢ ܒܵܩܵܐ ܫܝܼܛܵܐ ܀", ":ܒܵܩܵܐ ܗ̄ܘ̣ ܥܵܘ̣ܠܲܢ ܠܦܘܼܬܼ ܪܲܒܿܘܼܬܼܵܐ ܕܐܲܠܵܗܘܼܬܼܵܟ", "ܘܲܡܠܸܐ ܫܘܼܥܠܵܐ ܐܵܢ ܢܸܬܼܦܲܚܲܡ ܒܝܲܡܵܐ ܕܪ̈ܲܚܡܲܝܟ ܀", ":ܝܲܡܵܐ ܗ̄ܘ̣ ܪܲܒܵܐ ܚܢܵܢܵܟ ܪܲܒܵܐ ܘܪܲܒܿ ܡ̣ܢ ܝܲܡܵܐ", "ܘܪܵܘܡ̇ܐ ܘܥܘܼܡܩܵܐ ܙܥܘܿܪܝܼܢ ܣܲܓܿܝܼ ܠܦܘܼܬܼ ܪܲܒܿܘܼܬܹܗ ܀", ":ܕܪܲܒܿ ܗ̄ܘ̇ ܚܢܵܢܵܟ ܫܡܲܝܵܐ ܘܐܲܪܥܵܐ ܩܵܥܹ̇ܝܢ ܗܵܕܹܐ", "ܕܟܲܕܼ ܠܲܝܬܿ ܐܸܢܘܿܢ ܐܸܡܲܪ̣ܬܿ ܘܲܗܘ̤ܵܘ ܡ̣ܢ ܠܵܐ ܡܸܕܲܡ ܀", ":ܡ̣ܢ ܠܵܐ ܡܸܕܲܡ ܒܪ̣ܵܝܬܿ ܟܠܡܸܕܸܿܡ ܡܸܛܠܵܬܲܢ", "ܘܐܲܝܟܲܢ ܡܲܨܝܵܐ ܕܬܲܗܡܸܐ ܡܸܢܲܢ ܒܲܙܒܲܢ ܪܘܼܓܼܙܵܐ ܀", ":ܘܲܕܼܪܲܒܵܐ ܛܵܒܼ ܘܠܵܐ ܡܸܬܼܡܲܫܚܵܐ ܡ̣ܢ ܡܲܠܵܠܹ̈ܐ", "ܕܲܠܒܸܫ̄ܢ ܚܘܼܒܵܟ ܘܐܲܣܸܩ ܣ̣ܵܡܲܢ ܒܕܲܪܓܼܵܐ ܕܲܫܡܵܟ ܀", ":ܒܫܸܡ ܐܝܼܬܼܘܼܬܼܵܟ ܩܪ̣ܵܝܬܵܝܗܝ ܠܲܫܡܲܢ ܒܲܫܡܵܐ ܫܐܝܼܠܵܐ", "ܘܗܵܫܵܐ ܒܗܘܿܢ ܒܲܥܒܼܵܕܹ̈ܐ ܢܸܗܘܸܐ ܒܕܲܪܓܹܗ܀", ":ܠܕܲܪܓܼܵܐ ܪܵܡ̇ܐ ܕܥܲܡ ܐܝܼܬܼܘܼܬܼܵܟ ܣܠܸ݂ܩ ܕܲܚܝܼܚܲܢ", "ܠܵܐ ܢܸܬܿܬܿܚܬܸܿܐ ܡ̣ܢ ܪܡܪܵܡܹܗ ܒܥܸܠܲܬܼ ܥܵܘ̣ܠܲܢ ܀", ":ܡ̣ܢ ܝܲܡܝܼܢܵܟ ܝܵܬܹ̇ܒܼ ܦܲܓܼܪܲܢ ܘܲܒܒܼܝܼܫ ܫܘܼܒܼܚܵܐ", "ܠܵܐ ܢܸܨܛܲܥܲܪ ܫܘܼܒܼܚܹܗ ܒܨܲܥܪܵܐ ܕܡܲܪܵܚܘܼܬܲܢ ܀", ":ܠܵܐ ܢܫܘܼܛܘܼܢܵܝܗܝ ܟܝܵܢܹ̈ܐ ܡܠܝܼܠܹ̈ܐ ܒܝܲܕܼ ܪܲܦܝܼܘܼܬܹܗ", "ܕܐܲܢ̄ܬܿ ܝܲܩܲܪܬܵܝܗܝ ܒܲܫܡܵܐ ܪܲܒܵܐ ܕܐܵܠܲܗܘܼܬܼܵܟ ܀", ":ܠܵܐ ܡ̇ܪܒ ܬܸܗܘܸܐ ܠܫܹܐܕܹ̈ܐ ܛܪ̈ܘܼܢܹܗ ܠܡܸܫܬܲܒܼܗܵܪܘܼ", "ܕܗܵܐ ܠܲܡ ܐܲܡܠܸܟܼܘ ܘܦܲܕܼ ܐܝܼܕܲܝ̈ܗܘܿܢ ܡ̣ܢ ܫܘܼܠܛܵܢܵܐ ܀", ":ܠܵܐ ܡ̇ܪܝ ܢܸܚܕܿܘܿܢ ܣܵܢ̈ܐܹܐ ܕܥܲܡܲܢ ܐܲܝܟ ܕܲܡܥܵܕܝܼܢ", "ܕܐܲܝܟܵܘ ܕܲܣܠܸ̣ܩ ܠܕܲܪܓܼܵܘ ܪܵܡܵܐ ܕܠܵܐ ܡ̇ܝܘܿܬܹ̈ܐ ܀", ":ܟܲܕܿܘܼ ܐܲܩܠܝܼܘ ܘܒܲܙܲܚܘ ܒܲܫܡܵܐ ܕܝܲܩܪܬܵܢ ܒܹܗ", "ܫܲܬܸܿܩ ܐܸܢܘܿܢ ܕܠܵܐ ܢܸܫܬܲܥܠܘܿܢ ܥܲܠ ܡ̇ܪܘܼܬܼܵܟ ܀", ":ܒܐܝܼܕܲܢ ܨܵܒܹ̇ܝܢ ܠܲܡܒܲܙܵܚܘܼ ܒܲܫܡܵܟ ܪܲܒܵܐ", "ܘܟܸܢ ܡܸܬܼܪܲܥܹܝܢ ܠܡܸܫܬܲܩܵܠܘܼ ܥܲܠ ܪܲܒܿܘܼܬܼܵܟ ܀", ":ܠܨܲܠܡܲܢ ܣܵܢܹ̈ܝܢ ܣܵܢ̈ܐܹܐ ܕܗܘ̤ܵܘ ܠܲܫܡܵܟ", "ܘܲܕܼܠܵܐ ܣܵܦ̇ܩܝܼܢ ܕܲܢܨܲܚܘܿܢܵܟ ܡܨܲܚܹܝܢ ܠܵܟ ܒܲܢ ܀", ":ܠܵܐ ܡ̇ܪܝ ܬܸܣܲܩ ܠܪܹܫ ܪܸܓܲܬܼܗܘܿܢ ܕܢܲܟܿܘܼܠܬܼܵܢܹ̈ܐ", "ܘܠܵܐ ܢܸܫܬܲܟܼܠܲܠ ܒܸܢܝܵܢ ܙܹܐܦܵܐ ܕܲܚܬܼܝܼܪܝܼܢ ܒܹܗ ܀", ":ܟܐܝܼ ܒܹܗ ܒܪܵܘܡ̇ܐ ܕܪܸ̈ܥܝܵܢܲܝܗܘܿܢ ܘܢܸܦܸܠ ܒܐܲܪܥܵܐ", "ܘܐܲܪܝܼܡ ܪܹܫܵܐ ܕܡܲܟܿܝܼܟܼܘܼܬܲܢ ܠܕܲܪܓܼܵܐ ܕܲܫܡܵܟ ܀", ":ܦܪܘܿܩ ܠܲܟܼܝܵܢܲܢ ܡ̣ܢ ܐܝܼܕܲܝ̈ܗܘܿܢ ܕܲܡܚܲܒܿܠܵܢܹ̈ܐ", "ܕܗܵܐ ܬܚܸܒܼ ܘܐܵܘܦܝܼ ܒܩܹܐܪܣܵܐ ܩܲܫܝܵܐ ܕܥܲܡ ܣܸܕܼܪ̈ܲܝܗܘܿܢ ܀", ":ܐܲܓܸܿܢ ܐܝܼܕܼܵܟ ܥܲܠ ܡܲܫܪܝܼܬܿܢ ܒܨܝܼܪܲܬܼ ܚܲܝܠܵܐ", "ܕܗܵܐ ܙܸܥܪܲܬ̤ ܠܵܗ̇ ܡ̣ܢ ܡܸܢܝܵܢܵܐ ܕܪ̈ܚܡܲܝ ܩܘܼܫܬܵܐ ܀", ":ܬܲܢܗܲܪ ܐܲܦܲܝ̈ܟ ܒܥܘܼܡܪܲܢ ܫܝܼܛܵܐ ܡܠܸܐ ܥܵܩܵܬܼ̈ܐ", "ܕܗܵܐ ܛܠܸ݂ܩ ܡܸܢܹܗ ܢܘܼܗܪܵܐ ܦܲܐܝܵܐ ܕܙܲܕܼܝܼܩܘܼܬܼܵܐ ܀", ":ܐܲܩܝܼܡ ܪܸܡܙܵܟ ܐܲܦܸܛܪܘܿܦܵܐ ܥܲܠ ܪܲܦܝܘܼܬܲܢ", "ܕܗܵܐ ܒܲܕܿܪܬܹܗ ܠܓܲܙܵܐ ܕܢܸܣܒܲܬ̤ ܡ̣ܢ ܡ̇ܘܗܲܒܼܬܼܵܟ ܀", ":ܩܪܝܼ ܠܪ̈ܘܼܚܵܢܹܐ ܘܦܲܩܸܕܼ ܐܸܢܘܿܢ ܕܵܢܣܲܝܥܘܼܢܵܢ", "ܕܗܵܐ ܥܲܠ̣ܘ ܫܹܐܕܹ̈ܐ ܘܚܲܫܹ̈ܐ ܠܙܝܼܙܹ̈ܐ ܘܒܲܙ̣ܘ ܣܝܼ̈ܡܵܬܲܢ ܀", ":ܫܕܲܪ ܥܝܼܪܹ̈ܐ ܘܲܢܥܝܼܪܘܼܢܵܢ ܡ̣ܢ ܕܲܡܟܿܘܼܬܲܢ", "ܕܗܵܐ ܛܒ݂ܲܥܢܲܢ ܠܲܢ ܒܲܫܟܼܝܼܪ̈ܵܬܲܢ ܐܲܝܟ ܕܲܒܫܸܢܬܼܵܐ ܀", ":ܫܠܘܿܚ ܡܲܠܲܐܟܹ̈ܐ ܕܲܢܫܲܝܢܘܼܢܵܗ̇ ܠܲܫܕܓܼܝܼܫܘܼܬܲܢ", "ܕܗܵܐ ܟܠ ܬܸܓܼܡܝܼ̈ܢ ܪܡܹܝܢ ܒܲܩܪ̈ܵܒܹܐ ܕܠܵܐ ܫܲܘܝܘܬܼܵܐ ܀", ":ܘܐܸܢ ܠܵܐ ܣܵܦܩ̇ܝܼܢ ܚܲܝ̈ܠܲܝ ܪܵܘܡ̇ܐ ܕܲܢܥܝܼܪܘܼܢܵܢ", "ܢܦܝܼܣ ܒܲܪ ܓܸܢܣܲܢ ܘܲܢܫܲܝܸܢ ܠܲܢ ܥܲܡ ܪܲܒܿܘܼܬܼܵܟ ܀", ":ܡܨܸܐ ܕܲܢܥܲܕܲܪ ܠܲܫܓܼܝܼܫܘܼܬܲܢ ܒܐܵܓܼܘܿܢ ܥܲܡܠܹ̈ܐ", "ܒܗܵܝ̇ ܕܐܝܼܬܼܵܘܗܝ ܒܪܵܟ ܝܼܚܝܼܪܼܵܝܵܐ ܘܐܵܦ ܡܸܨܥܵܢܲܢ ܀", ":ܝܵ̇ܕܲܥ ܕܲܢܦܝܼܣ ܚܠܵܦ ܚܲܝܵܒܹ̈ܐ ܚܘܼܒܵܢܵܐܝܼܬܼ", "ܒܗܵܝ̇ ܕܲܫܩܝܼܠ ܠܹܗ ܢܸܣܝܵܢ ܚܲܫܹ̈ܐ ܕܡ̇ܝܘܿܬܼܘܼܬܼܵܐ ܀", ":ܡܲܢܲܣܲܝ ܗ̄ܘ̣ ܓܹܝܪ ܒܟܼܠܗܹܝܢ ܕܲܩܢܹܐ ܟܝܵܢ ܡܵܝ̈ܘܿܬܹܐ", "ܘܝܲܬܿܝܼܪ ܝܵ̇ܕܲܥ ܠܲܡܥܲܕܵܪܘܼ ܠܲܕܼܡܸܬܼܢܲܣܹܝܢ ܀", ":ܠܥܸܠܲܬܼ ܫܲܝܢܵܐ ܓ̣ܫܲܝܬܵܝܗܝ ܡ̣ܢ ܟܠ ܕܲܢܫܲܝܸܢ ܟܠ", "ܓܡܘܿܪ ܒܲܥܒܼܵܕܼܵܐ ܓܒܼܝܼܬܼܵܐ ܕܲܫܡܹܗ ܒܥܸܠܲܬܼ ܫܲܝܢܲܢ ܀", ":ܙܲܒܼܢܵܐ ܗ̄ܘ̣ ܗܵܫܵܐ ܕܲܢܚܵܘܸܐ ܒܲܢ ܪܲܒܿܘܼܬܼ ܕܲܪܓܹܗ", "ܐܲܟܼܡܵܐ ܕܚܵܘܝܼ ܒܙܲܒܼܢܵܐ ܕܥܸܫܢܲܬ̤ ܚܲܝܵܒܼܘܼܬܲܢ ܀", ":ܐܸܢ ܟܲܕܼ ܐܝܼܬܲܝܢ ܣܵܢ̈ܐܹܐ ܕܲܫܡܵܟ ܫܲܝܸܢܬܵܢ ܒܹܗ", "ܟܡܵܐ ܬܸܫܬܲܝܢ ܠܵܐ ܫܲܘܝܘܼܬܲܢ ܒܡܸܨܥܵܝܘܼܬܹܗ ܀", ":ܐܸܢ ܡ̣ܢ ܡ̇ܘܬܵܐ ܘܐܵܟܹ̇ܠܩܲܪܨܵܐ ܦܪ̣ܵܩܬܵܢ ܒܐܝܼܕܹܗ", "ܟܡܵܐ ܬܦܲܨܐ ܠܲܢ ܡ̣ܢ ܚܘܼܬܼܚܵܬܹ̈ܐ ܒܵܩܹ̈ܐ ܫܝܼܛܹ̈ܐ ܀", ":ܐܸܢ ܚܲܢܦܘܼܬܼܵܐ ܘܝܗ̄ܘܼܕܼܵܝܘܼܬܼܵܐ ܥܩ݂ܲܪ ܒܲܙܩܝܼܦܹܗ", "ܟܡܵܐ ܦܫܝܼܩܵܐ ܠܹܗ ܕܢܸܟܼܠܹܐ ܒܚܫܹ̈ܐ ܕܲܡܥܝܼܩܝܼܢ ܠܲܢ ܀", ":ܐܸܢ ܒܘܼܚܪܵܢܵܐ ܕܟܼܠ ܗܘ̤ ܥܵܒܹ̇ܕ ܒܫܘܼܠܵܡ ܙܲܒܼܢܹ̈ܐ", "ܟܡܵܐ ܩܕܵܡ ܙܲܒܼܢܹ̈ܐ ܡܨܸܐ ܕܲܢܦܲܟܲܗ ܩܲܫܝܘܼܬܼ ܢܸܓܼ̈ܕܹܿܐ ܀", "ܐܸܢܗܘ̤ ܫܲܠܝܼܛ ܥܲܠ ܒܹܝܬܼ ܓܲܙܵܐ ܕܐܵܠܲܗܘܼܬܼܵܟ:", ":ܡ̇ܕܹܝܢ ܫܲܠܝܼܛ ܕܲܢܚܘܼܢ ܡܲܓܵܢ ܠܲܒܼܢܲܝ̈ ܓܸܢܣܹܗ", ":ܚܘܼܢܹܝܗ̇ ܛܵܒܼܵܐ ܠܲܡܚܝܼܾܠܘܼܬܲܢ ܐܲܝܟ ܕܲܡܥܵܕܲܬܿ", "ܘܗܲܒܼܠܲܢ ܙܸܕܼܩܵܐ ܒܝܲܕܼ ܒܲܪ ܓܸܢܣܲܢ ܕܐܲܚܝܼܕܼ ܓܲܙܵܟ ܀"]}