{"title": "Discourse 46", "subtitle": "Ascetic Discourses, Part 1", "syriacTitle": null, "author": "Isaac of Nineveh", "text": ["ܪܸ̈ܥܝܵܢܹܐ ܐ̄ܚܪ̈ܵܢܹܐ. ܡܘ.", "ܠܵܐ ܬܸܤܒܲܪ ܠܵܟܼ ܕܡܸܬܼܩܲܪܲܒܼ ܠܦܵܪܹܗ̄ܤܝܼܵܐ ܕܒܲܨܠܘܿܬܼܵܐ ܩܕܼܵܡ", "ܐܲܠܵܗܵܐ: ܒܲܪܢܵܫܵܐ ܕܐܲܤܝܼܪ ܒܦܲܓܼܪ̈ܵܢܵܝܵܬܼܵܐ. ܢܲܦܫܵܐ ܚܲܤܘܼܟܼܬܼܵܢܝܼܵܬܵܐ:", "ܡܸܬܼܓܲܠܙܵܐ ܡ̣ܢ ܚܸܟܼܡܬܵܐ. ܘܐܲܝܕܵܐ ܕܡܸܬܼܪܲܚܡܵܐ: ܡܸܬܼܚܲܟܿܡܵܐ ܡ̣ܢ", "ܪܘܼܚܵܐ. ܐܲܝܟܼ ܡܸܫܚܵܐ ܠܕܸܠܩܹܗ ܕܠܲܡܦܹܝܕܼܵܐ: ܗܵܟܲܢܵܐ ܪ̈ܲܚܡܹܐ ܠܝܼܕܲܥܬܼܵܐ", "ܡܬܲܪܤܹܝܢ ܒܓܼܵܘ ܢܲܦܫܵܐ܀ ܩܠܝܼܕܼܵܐ ܕܫܘܼ̈ܟܵܢܹܐ ܐܲܠܵܗܵܝܹ̈ܐ ܠܠܸܒܵܐ:", "ܒܝܲܕܼ ܕܘܼܒܵܐ ܕܩܲܪܝܼܒܼܵܐ ܡܸܬܼܝܼܗܸܒܼ܀ ܒܡܲܬܼܩܵܠܵܐ ܕܡܸܫܬܿܪܸܐ ܠܸܒܵܐ", "ܡ̣ܢ ܐܲܤܘܼܪܹ̈ܐ ܕܲܒܼܦܲܓܼܪܵܐ: ܒܹܗ ܒܲܙܢܵܐ ܡܸܬܼܦܬܲܚ ܩܕܼܵܡܵܘܗܝ ܬܲܪܥܵܐ", "ܠܝܼܕܲܥܬܼܵܐ. ܡܲܥܒܲܪܬܵܐ ܕܢܲܦܫܵܐ ܡ̣ܢ ܥܵܠܡܵܐ ܠܥܵܠܡܵܐ: ܒܲܡܩܲܒܿܠܵܢܘܼܬܼܵܐ", "ܕܤܘܼ̈ܟܵܠܹܐ ܤܝܼܡ ܠܵܟܼ ܕܐܝܼܬܹܝܗ̇. ܫܒܼܝܼܚ ܘܲܡܝܲܬܲܪ ܚܘܼܒܵܐ ܕܩܲܪܝܼܒܼܵܐ:", "ܐܸܠܵܐ ܐܸܡܲܬܼܝ ܕܠܵܐ ܡܕܼܵܘܸܕܼ ܠܲܢ ܡ̣ܢ ܚܘܼܒܵܐ ܕܐܲܠܵܗܵܐ ܒܡܲܪܢܝܼܬܹܗ.", "ܒܲܤܝܼܡ ܗ̄ܘ̣ ܥܸܢܝܵܢܵܐ ܕܐܲܝܲܚܝ̈ܢ ܪ̈ܘܼܚܵܢܵܝܹܐ: ܐܸܠܵܐ ܕܟܲܕܼ ܡܲܨܝܵܐ ܗ̄ܘ̣ܵܬܼ", "ܕܥܲܡܹܗ ܢܸܛܲܪ: ܗܵܘ̇ ܕܥܲܡ ܡܵܪܲܢ: ܫܲܦܝܼܪ ܡܵܕܹܝܢ ܫܩܵܠܛܲܥܢܵܐ", "ܕܗܵܠܹܝܢ: ܥܕܲܡܵܐ ܠܐܲܝܟܵܐ ܕܦܵܩ̇ܕܵܐ ܘܵܠܝܼܬܼܵܐ. ܗܵܢܵܘ ܕܹܝܢ: ܥܕܲܡܵܐ", "ܕܡ̣ܢ ܦܘܼܠܚܵܢܵܐ ܟܲܤܝܵܐ ܘܥܸܢܝܵܢܵܐ ܐܲܡܝܼܪܵܐ ܕܒܲܐܠܵܗܵܐ: ܠܵܐ ܢܸܦܸܠ", "ܒܥܸܠ̈ܠܵܬܹܗ. ܕܘܼܘܵܕܼܵܐ ܕܲܬܼܪܲܝܵܢܵܐ: ܩܘܼܝܵܡܵܐ ܕܩܲܕܼܡܵܝܵܐ. ܠܵܐ ܤܵܦܹ̇ܿܩ", "ܗܵܘܢܵܐ ܠܲܬܼܪܹܝܢ ܥܸܢܝܵܢ̈ܝܼܢ܀ ܚܙܵܬܼܵܐ ܕܥܵܠܡܵܝܹ̈ܐ: ܫܵܓܼܫܵܐ ܠܢܲܦܫܵܐ", "ܕܟܸܦܪܲܬ̤ ܚܕܼܵܐ ܙܒܲܢ ܒܕܼܝܼܠܗܘܿܢ: ܡܸܛܠ ܦܘܼܠܚܵܢܵܐ ܕܒܲܐܠܵܗܵܐ.", "ܕܗܵܢܘܿܢ ܡ̇ܢ: ܐܲܡܝܼܢܘܼܬܼ ܥܸܢܝܵܢܵܐ. ܕܗܵܠܹܝܢ ܕܹܝܢ: ܐܵܦ ܒܲܪܵܢܵܝܘܼܬܼ", "ܚܙܵܬܼܵܐ. ܠܥܲܡ̈ܠܹܐ ܦܲܓܼܪ̈ܵܢܵܝܹܐ: ܠܵܐ ܡܥܵܘܟܼܝܼܢ ܦܸܓܼܥܹ̈ܐ ܕܲܒܼܪܸ̈ܓܼܫܹܐ. ܐܲܝܢܵܐ", "ܦܘܼܠܚܵܢܵܐ: ܐܵܦ ܒܢ̈ܵܬܼ ܩܵܠܹ̈ܐ ܕܠܵܐ ܚܸܙܘܵܐ: ܡܕܼܵܘ̈ܕܼܵܢ ܠܢܝܼܚܘܼܬܼܵܐ", "ܕܠܸܒܹܗ. ܡܝܼܬܼܘܼܬܼܵܐ ܓܵܘܵܝܬܼܵܐ ܥܲܡ ܠܵܐ ܒܘܼܛܵܠܵܐ ܕܪܸ̈ܓܼܫܹܐ: ܠܵܐ", "ܡܸܬܼܩܲܝܡܵܐ. ܕܘܼܒܵܪܵܐ ܦܲܓܼܪܵܢܵܝܵܐ: ܥܝܼܪܘܼܬܼܵܐ ܕܪܸ̈ܓܼܫܹܐ ܒܵܥܹ̇ܐ. ܕܘܼܒܵܪܵܐ", "ܢܲܦܫܵܢܵܝܵܐ: ܥܝܼܪܘܼܬܼܵܐ ܕܠܸܒܵܐ. ܐܲܝܟܼ ܕܲܡܝܲܬܿܪܵܐ ܒܲܟܼܝܵܢܵܗ̇ ܢܲܦܫܵܐ ܡ̣ܢ", "ܦܲܓܼܪܵܐ: ܗܵܟܲܢܵܐ ܡܝܲܬܲܪ ܦܘܼܠܚܵܢܵܗ̇ ܕܢܲܦܫܵܐ ܡ̣ܢ ܕܘܼܒܵܪܵܐ ܕܦܲܕܼܪܵܐ.", "ܘܐܲܝܟܼ ܕܩܲܕܝܼܡ ܗ̄ܘ̣ ܒܲܗܘܵܝܹܗ ܦܲܓܼܪܵܐ ܡ̣ܢ ܢܲܦܫܵܐ: ܗܵܟܲܢܵܐ ܙܸܕܼܩܹ̈ܐ", "ܦܲܓܼܪ̈ܵܢܵܝܹܐ ܠܦܘܼܠܚܵܢܵܐ ܢܲܦܫܵܢܵܝܵܐ. ܪܲܒܿܘܼ ܚܲܝܠܵܐ ܕܕܼܘܼܒܵܪܵܐ ܙܥܘܿܪܵܐ:", "ܟܲܕܼ ܥܲܡ ܐܲܡܝܼܢܘܼܬܼܵܐ ܐܲܤܝܼܪ. ܢܘܼܛܦܬܼܵܐ ܪܲܟܿܝܼܟܼܬܼܵܐ ܡܸܛܠ", "ܐܲܡܝܼܢܘܼܬܼܵܗ̇: ܐܵܦ ܠܫܘܿܥܹ̈ܐ ܩܫܲܝ̈ܵܐ ܢܸܩܒܲܬ̤. ܐܸܡܲܬܼܝ ܕܩܲܪܝܼܒܼ", "ܕܢܸܬܼܢܲܚܲܡ ܒܵܟܼ ܒܲܪܢܵܫܵܐ ܗܵܘ̇ ܕܪܘܼܚ: ܡܝܼܬܼܘܼܬܼܵܐ ܕܡ̣ܢ ܟܠ ܢܵܒܼܗܵܐ", "ܒܵܟܼ. ܘܪܵܬܼܚܵܐ ܢܲܦܫܵܟܼ ܒܚܲܕܼܘܼܬܼܵܐ: ܕܠܲܝܬܼ ܠܵܗ̇ ܦܸܚܡܵܐ ܒܲܥܒܼܝܼ̈ܕܹܐ.", "ܘܩܵܦ̇ܤܝܼܢ ܚܘܼܫܵܒܲܝ̈ܟ ܠܓܼܵܘ ܡܸܢܵܟܼ: ܒܚܲܠܝܘܼܬܼܵܐ ܕܲܒܼܠܸܒܵܟܼ. ܡܵܐ ܕܹܝܢ", "ܕܲܥܬܼܝܼܕܼ ܕܢܸܬܼܢܲܚܲܡ ܒܵܟܸ ܥܵܠܡܵܐ: ܦܸܗܝܵܐ ܕܪܸܥܝܵܢܵܐ ܤܵܓܹ̇ܐ ܒܵܟܼ.", "ܘܬܲܪܥܝܼܬܼܵܐ ܙܥܘܿܪܬܵܐ: ܘܲܕܼܠܵܐ ܩܵܘܡܵܐ. ܥܵܠܡܵܐ ܩܵܪܹܐ ܐ̄ܢܵܐ:", "ܠܚܲܫܹ̈ܐ ܕܒܼܵܛܹ̇ܐ ܠܗܘܿܢ ܦܸܗܝܵܐ. ܘܡܵܐ ܕܐܸܬܼܝܼܠܸܕܼܘ ܘܐܸܫܬܲܡܠܝܼܘ:", "ܗܵܘܹ̇ܝܢ ܚܛܝܼܬܼܵܐ: ܘܩܵܛ̇ܠܝܼܢ ܠܒܲܪܢܵܫܵܐ.", "ܐܲܝܟܲܢܵܐ ܕܠܵܐ ܡܸܬܼܝܲܠܕܝܼܢ ܒܢܲܝ̈ܵܐ ܕܠܵܐ ܐܸܡܵܐ: ܗܵܟܲܢܵܐ ܠܵܐ", "ܡܸܬܼܝܠܕܝܼܢ ܚܲܫܹ̈ܐ: ܒܸܠܥܵܕܼ ܦܸܗܝܵܐ ܕܪܸܥܝܵܢܵܐ. ܘܠܵܐ ܫܘܼܡܵܠܝ ܚܛܝܼܬܼܵܐ:", "ܒܸܠܥܵܕܼ ܥܸܢܝܵܢ ܚܲܫܹ̈ܐ. ܐܸܡܲܬܸܼܝ ܕܬܸܤܓܸܐ ܡܤܲܝܒܿܪܵܢܘܼܬܼܵܐ ܒܢܲܦܫܲܢ:", "ܐܵܬܼ̈ܐ ܗ̣̄ܝ ܕܢܸܤܒܲܬ̤ ܠܵܗ̇ ܡܵܘܗܲܒܼܬܼܵܐ ܕܒܼܘܼܝܵܐܵܐ ܒܟܸܤܝܵܐ. ܥܲܫܝܼܢ ܗ̄ܘ̣", "ܚܲܝܠܵܐ ܕܲܡܤܲܝܒܿܪܵܢܘܼܬܼܵܐ: ܡ̣ܢ ܢܸܒܼܗܹ̈ܐ ܕܚܲܕܼܘܼܬܼܵܐ ܕܢܵܨ̇ܦܵܐ ܒܠܸܒܵܐ.", "ܚܲܝܹ̈ܐ ܕܒܲܐܠܵܗܵܐ: ܡܲܦܘܼܠܬܼܵܐ ܕܪܸ̈ܓܼܫܹܐ. ܡܵܐ ܕܲܚܝ̣ܵܐ ܠܸܒܵܐ: ܢܦܲܠ̣ܘ", "ܪܸ̈ܓܼܫܹܐ. ܢܘܼܚܵܡܵܐ ܕܪܸ̈ܓܼܫܹܐ: ܡܵܘܬܵܐ ܕܠܸܒܵܐ. ܡܵܐ ܕܐܸܬܼܢܲܚܲܡܘ", "ܪܸ̈ܓܼܫܹܐ: ܐܵܬ̤ܿܐ ܗ̣̄ܝ ܕܡܝܼܬܼܘܼܬܼܵܐ ܕܠܸܒܵܐ ܕܡ̣ܢ ܐܲܠܵܗܵܐ. ܒܲܡܝܲܬܿܪ̈ܵܬܼܵܐ", "ܕܒܹܝܬܼ ܒܢܲܝ̈ܢܵܫܵܐ ܡܸܬܼܩܲܠ̈ܚܵܢ: ܠܵܐ ܫܵܩ̇ܠܵܐ ܬܹܐܪܬܵܐ ܬܘܼܪܵܨܵܐ.", "ܡܝܲܬܿܪܘܼܬܼܵܐ ܕܒܲܐ̄ܚܪ̈ܵܢܹܐ ܦܵܠܲܚ ܐ̄ܢܵܫ: ܠܵܐ ܡܲܨܝܵܐ ܡܕܲܟܿܝܵܐ ܠܢܲܦܫܵܐ.", "ܠܐܲܓܼܪܵܐ ܡ̇ܢ ܘܲܠܦܘܼܪܥܵܢܵܐ: ܡܸܬܼܚܲܫܒܵܐ ܩܕܼܵܡ ܐܲܠܵܗܵܐ. ܐܲܝܕܵܐ ܕܹܝܢ", "ܕܒܲܩܢܘܿܡܹܗ ܦܵܠܲܚ ܐ̄ܢܵܫ: ܬܲܪ̈ܬܲܝܗܹܝܢ ܡܡܲܠܝܵܐ. ܘܲܠܦܘܼܪܥܵܢܵܐ", "ܡܸܬܼܚܲܫܒܵܐ: ܘܕܲܟܼܝܘܼܬܼܵܐ ܥܵܒܹ̇ܕܵܐ. ܡܸܛܠܗܵܢܵܐ ܤܛܝܼ ܡ̣ܢ ܩܲܕܼܡܵܝܬܵܐ:", "ܒܝܲܕܼ ܢܸܩܦܵܐ ܕܬܲܪܬܹܝܢ. ܒܸܠܥܵܕܼ ܐܘܼܟܼܦܵܢܵܐ ܕܲܒܼܗܵܕܹܐ: ܦܵܘܫܵܐ ܕܡ̣ܢ", "ܗܵܝ̇: ܡܲܦܘܼܠܬܵܐ ܓܠܝܼܬܼܵܐ ܕܡ̣ܢ ܐܲܠܵܗܵܐ. ܬܪܲܝܵܢܝܼܬܼܵܐ ܕܹܝܢ: ܘܕܼܘܼܟܲܬܼ", "ܩܲܕܼܡܵܝܬܵܐ ܡܡܲܠܝܵܐ: ܐܵܦ ܒܠܵܐ ܦܘܼܠܚܵܢܵܗ̇. ܗ̤ܘܝܼ ܡܝܼܬܼܵܐ ܒܚܲܝܹ̈ܐ:", "ܕܬܸܗܘܸܐ ܡܚܲܪܪܵܐ ܒܡܝܼܬܼܘܼܬܼܵܟܼ. ܗ̤ܘܝܼ ܡܝܼܬܼܵܐ ܠܥܵܠܡܵܐ: ܕܬܸܗܘܸܐ", "ܡܚܲܪܪܵܐ ܡ̣ܢ ܢܵܘܡܘܿܤܹ̈ܐ. ܕܐܲܝܠܹܝܢ ܕܲܒܼܗܘܿܢ ܐܸܬܿܕܲܒܲܪܘ: ܘܠܵܐ ܚܲܕܼ", "ܡܸܢܗܘܿܢ ܡܲܛܝܼ ܠܫܘܼܡܠܵܝܗܘܿܢ: ܒܗܵܠܹܝܢ ܚܲܝܹ̈ܐ. ܡܝܼܬܼܵܐ ܚܲܝܵܐ ܐܸܬܼܚܲܪܲܪ", "ܟܲܕܼ ܚܲܝ: ܘܲܚ̣ܝܵܐ ܟܲܕܼ ܡܝܼܬܼ܀ ܫܩܵܠܛܲܥܢܵܐ ܕܥܲܠ ܨܸܒܼܬܵܐ ܕܡܸܠܹ̈ܐ:", "ܫܚܝܼܡܘܼܬܼܵܐ ܕܠܸܒܵܐ ܕܡ̣ܢ ܐܲܠܵܗܵܐ ܬܸܤܬܲܟܲܠ܀ ܢܲܦܫܵܐ ܕܐܲܪܓܫܲܬ̤", "ܒܚܲܝܹ̈ܐ ܕܲܠܥܸܠ ܡ̣ܢ ܦܲܓܼܪܵܐ: ܠܵܐ ܡܸܨܛܲܒܿܬܵܐ ܠܥܵܠܡܵܐ. ܠܡܲܚܤܸܢ", "ܡܸܫܟܲܚ ܒܲܪܢܵܫܵܐ ܒܸܠܵܕܼ ܫܟܼܵܚܬܵܐ ܕܗܵܠܹܝܢ: ܒܗܵܢܹܝܢ ܠܡܸܒܼܤܵܐ.", "ܓܡܝܼܪܵܐܝܼܬܼ ܕܹܝܢ: ܘܠܵܐ ܠܲܓܼܡܵܪ. ܘܐܲܝܢܵܐ ܕܥܵܨܹ̇ܐ: ܐܵܓܼܘܿܢܵܐ ܪܲܒܵܐ", "ܡܙܝܼܥ ܥܲܠ ܝܵܬܹܗ. ܥܲܡ ܫܟܼܵܚܬܵܐ ܕܗܵܠܹܝܢ: ܕܠܵܐ ܐܵܓܼܘܿܢܵܐ ܡܸܫܟܲܚ", "ܟܵܦܲܪ ܒܗܵܢܹܝܢ. ܢܵܚܝܹ̈ܐ ܘܒܸܛܠܵܢܵܐ: ܐܲܒܼܕܵܢܵܐ ܐܸܢܘܿܢ ܕܢܲܦ̈ܫܵܬܵܐ. ܐܵܦ", "ܝܲܬܝܼܪ ܡ̣ܢ ܫܹܐܕܹ̈ܐ: ܤܵܦ̇ܩܝܼܢ ܕܲܢܤܲܓܿܦܘܼܢ ܗܵܠܹܝܢ. ܫܹܐܕܹ̈ܐ ܕܹܝܢ ܐܲܝܟܵܐ", "ܕܐܝܼܬܹܝܗ̇ ܢܲܦܫܵܐ ܕܲܒܼܢܘܼܗܪܵܐ ܫܲܪܝܵܐ: ܒܥܲܡ̈ܠܹܐ ܫܒܼܝܼܚܹ̈ܐ ܕܛܵܒܼ̈ܬܵܐ:", "ܕܢܲܥܒܿܕܼܘܼܢ ܬܲܡܵܢ: ܠܵܐ ܡܸܫܟܿܚܝܼܢ. ܢܲܦܫܵܐ ܕܹܝܢ ܕܚܲܫܝܼܟܼܵܐ: ܐܵܦ", "ܠܫܹ̈ܐܕܹܐ ܗܲܕܿܝܵܚܵܐ ܗܵܘ̇ܝܵܐ ܗ̤ܝ ܒܵܗ̇: ܠܡܘܼܠܵܝܵܐ ܕܟܼܠ ܒܝܼ̈ܫܵܢ. ܦܲܓܼܪܵܐ", "ܕܲܡܚܝܼܠ: ܟܲܕܼ ܢܸܬܼܥ̱ܨܸܐ ܠܥܲܡ̈ܠܹܐ ܝܲܬܝܼܪܹ̈ܐ: ܚܸܫܟܵܐ ܥܲܠ ܚܸܫܟܵܐ ܟܵܫܹ̇ܐ", "ܒܢܲܦܫܵܐ. ܘܲܠܕܼܘܼܘܵܕܼܵܐ ܘܥܲܡܛܵܢܵܐ: ܝܲܬܿܝܼܪܵܐܝܼܬܼ ܡܲܝܬܸܐ ܠܵܗ̇. ܓܘܼܫܡܵܐ", "ܕܹܝܢ ܥܲܒܼܝܵܐ: ܐܵܘ ܟܹܝܬܼ ܫܲܪܝܼܪ ܟܘܼܝܵܢܵܐ: ܐܸܢ ܠܒܸܛܠܵܢܵܐ ܢܸܫܪܲܟܼ ܘܒܲܢܝܵܚܹ̈ܐ", "ܢܸܤܬܿܡܸܟܼ: ܟܠ ܒܝܼ̈ܫܵܢ ܡܫܲܡܠܸܐ ܒܢܲܦܫܵܐ: ܗܵܝ̇ ܕܒܹܗ ܥܵܡ̇ܪܵܐ.", "ܘܐܵܦܸܢ ܪܲܒܲܬܼ ܪܲܥܝܵܐ ܒܛܵܒܼܬܼܵܐ: ܒܵܬܲܪ ܩܲܠܝܼܠ ܕܹܝܢ: ܐܵܦ ܗ̤ܝ ܬܲܪܥܝܼܬܼܵܐ", "ܪܲܥܝܵܐ ܒܛܵܒܼܬܵܐ ܡܚܲܠܸܨ ܡܸܢܵܗ̇. ܐܸܡܲܬܼܝ ܕܹܝܢ ܕܢܲܦܫܵܐ ܪܵܘܝܵܐ ܠܵܗ̇", "ܒܚܲܕܼܘܼܬܼܵܐ ܕܲܒܼܪܲܒܼܪܵܗ̇: ܘܲܒܼܗܵܘ̇ ܪܘܵܙܵܐ ܕܒܲܐܠܵܗܵܐ: ܦܲܓܼܪܵܐ ܠܵܐ", "ܡܲܪܓܫܵܢܵܐ ܗܵܘܹ̇ܐ ܒܐ̈ܘܼܠܨܵܢܹܐ: ܐܵܦܸܢ ܡܫܲܦܠܵܐ ܗ̄ܘ̣. ܛܵܥܹ̇ܢ ܓܹܝܪ", "ܝܘܼܩܪܵܐ ܥܦܝܼܦܵܐ: ܘܠܵܐ ܠܵܐܹ̇ܐ. ܐܲܝܟܼ ܗܵܘ̇ ܕܡܸܬܼܦܲܛܲܡ ܓܹܝܪ:", "ܘܡܸܤܬܿܡܸܟܼ ܗ̤ܘ ܦܲܓܼܪܵܐ ܒܒܼܘܼܤܵܡܵܗ̇ ܕܢܲܦܫܵܐ: ܐܵܦܸܢ ܡܫܲܦܲܠ:", "ܐܸܡܲܬܼܝ ܕܢܲܦܫܵܐ ܥܵܐ̇ܠܵܐ ܠܗܵܝ̇ ܚܲܕܼܘܼܬܑܵܐ ܕܲܒܼܪܘܼܚ.", "ܐܸܢ ܠܸܫܵܢܵܟܼ ܬܸܛܲܪ ܐܲܚܝ: ܡܸܬܼܝܲܗܒܵܐ ܠܵܟܼ ܡ̣ܢ ܐܲܠܵܗܵܐ ܡܵܘܗܲܒܼܬܼܵܐ:", "ܚܲܫܝܼܫܘܼܬܼܵܐ ܕܠܸܒܵܐ: ܠܡܸܚܙܵܐ ܒܵܗ̇ ܢܲܦܫܵܟܼ. ܘܒܼܵܗ̇ ܒܗܵܕܹܐ: ܠܚܲܕܼܘܼܬܼܵܐ", "ܕܲܒܼܪܘܼܚ ܬܸܥܘܿܠ. ܐܸܢܕܹܝܢ ܗܵܢܵܐ ܢܸܙܟܹܝܼܟܼ: ܐܲܫܲܪ ܠܡܸܕܸܡ ܕܐܵܡܲ݁ܪܢܵܐ:", "ܕܠܵܐ ܡܸܡܬܼܘܿܡ ܬܲܡܸܕܼ ܢܲܦܫܵܟܼ ܡ̣ܢ ܚܸܫܟܵܐ. ܐܸܢ ܐܲܝܬܿ ܠܵܟܼ ܠܸܒܵܐ", "ܕܲܟܼܝܵܐ: ܢܸܗܘܸܐ ܠܵܟܼ ܐܵܦܸܢ ܦܘܼܡܵܐ ܕܲܟܼܝܵܐ. ܐܲܝܟܼ ܕܐܸܡ݂ܲܪ ܛܘܼܒܼܵܢܵܐ", "ܝܘܿܚܲܢܝܼܣ. ܡܵܐ ܕܨܵܒܹ̇ܐ ܐܲܢ̄ܬܿ ܠܐ̄ܢܵܫ ܠܡܲܪܬܵܝܘܼ ܠܫܲܦܝܼܪ̈ܵܬܼܵܐ: ܩܲܕܼܡܵܝܑܬܼ", "ܩܲܪܸܒܲܝܗܝ ܠܲܢܝܵܚܵܐ ܒܦܲܓܼܪܹܗ: ܘܝܲܗܲܪܲܝܗܝ ܒܡܸܠܬܼܵܐ ܛܥܝܼܢܲܬܼ ܚܘܼܒܵܐ.", "ܠܲܝܬܿ ܡܸܕܸܡ ܕܗܵܟܲܢ ܡܟܲܚܸܕܼ ܠܐ̄ܢܵܫ: ܘܲܡܦܝܼܣ ܠܹܗ ܕܢܸܫܬܲܚܠܲܦ", "ܡ̣ܢ ܒܝܼ̈ܫܵܬܵܐ ܠܘܵܬܼ ܛܵܒܼ̈ܬܼܵܐ: ܐܲܝܟܼ ܛܵܒܼܬܵܐ ܦܲܓܼܪܵܢܵܝܬܼܵܐ: ܘܐܝܼܩܵܪܵܐ ܕܚܵܙܹ̇ܐ", "ܡ̣ܢ ܐ̄ܢܵܫ܀ ܦܝܵܤܵܐ ܬܘܼܒܼ ܕܲܬܼܪܹܝܢ ܐܝܼܬܼܵܘܗ: ܐܘܼܟܼܦܵܢܵܐ ܕܐ̄ܢܵܫ", "ܥܲܠ ܩܢܘܿܡܹܗ ܠܚܵܘܪܵܐ ܕܲܫܒܼܝܼ̈ܚܵܬܼܵܐ. ܐܲܝܢܵܐ ܕܠܲܩܢܘܿܡܹܗ ܐܸܫܟܲܚ ܩܵܢܹ̇ܐ", "ܒܝܲܕܼ ܨܠܘܿܬܼܵܐ ܘܲܙܗܝܼܪܘܼܬܼܵܐ: ܠܚܲܒܼܪܹܗ ܦܫܝܼܩܵܐܝܼܬܼ ܡܨܸܐ ܢܵܛܹ̇ܕܼ", "ܠܚܲܝܹ̈ܐ: ܐܵܦ ܒܸܠܥܵܕܼ ܠܹܐܘܬܼܵܐ ܕܲܒܼܡܸܠܹ̈ܐ ܘܡܲܪܬܿܝܵܢܘܼܬܼܵܐ ܡܸܬܼܪܲܓܼܫܵܢܝܼܬܼܵܐ.", "ܒܲܤܝܘܼܬܼܵܐ ܕܹܝܢ ܘܪܲܦܝܘܼܬܼܵܐ: ܠܵܘ ܒܲܠܚܘܿܕܼ ܠܲܡܩܲܒܿܠܵܢܲܝ̈ܗܹܝܢ", "ܡܤܲܓ̈ܦܵܢ: ܐܸܠܵܐ ܐܵܦ ܠܚܲܙܵܝܲܝ̈ܗܹܝܢ. ܕܐ̄ܢܵܫ ܓܹܝܪ ܒܝܲܕܼ ܝܲܨܝܼܦܘܼܬܼܵܐ", "ܕܥܲܠ ܩܢܘܿܡܹܗ ܢܲܪܡܸܐ ܛܢܵܢܵܐ ܒܚܲܒܼܪ̈ܵܘܗܝ ܠܫܲܦܝܼܪ̈ܵܬܼܵܐ: ܘܲܢܟܲܚܸܕܼ", "ܠܲܚܙܵܬܹܗ ܠܲܪ̈ܦܲܝܵܐ: ܠܲܝܬܿ ܡܸܠܬܼܵܐ ܕܤܵܦ̇ܩܵܐ ܕܬܸܫܬܲܥܸܐ ܛܘܼܒܹܗ", "ܕܲܟܼܡܵܐ ܪܲܒܿ܀ ܚܲܝܠܬܼܵܢ ܗ̄ܘ̣ ܫܸܬܼܩܹܗ ܕܤܘܼܥܪܵܢܵܐ ܠܬܼܘܼܪܵܨܵܐ", "ܕܲܐ̄ܚܪ̈ܵܢܹܐ: ܡ̣ܢ ܝܲܨܝܼܦܘܼܬܼܵܐ ܕܲܒܼܡܸܠܹ̈ܐ ܕܡܸܬܼܩܲܛܪܓܼܵܐ ܡ̣ܢ ܫܲܪܝܘܼܬܼܵܐ", "ܕܕܼܘܼܒܵܪܹ̈ܐ. ܟܲܕܼ ܕܹܝܢ ܐܲܢ̄ܬܿ ܠܲܩܢܘܿܡܵܟܼ ܬܬܲܪܸܨ: ܠܵܐ ܒܨܝܼܪ ܡܸܬܼܥܲܕܲܪ", "ܩܲܪܝܼܒܼܵܟܼ܀ ܟܠ ܟܡܵܐ ܕܠܵܐ ܓܼܘܿܢܵܐ ܕܲܚܠܵܦ ܐܲܠܵܗܵܐ ܢܸܥܘܿܠ ܒܲܪܢܵܫܵܐ:", "ܗܵܟܲܢܵܐ ܠܦܵܪܹܗ̄ܤܝܼܵܐ ܡܸܬܼܩܲܪܲܒܼ ܕܠܸܒܵܐ ܒܲܨܘܿܬܹܗ. ܘܟܼܠ ܟܡܵܐ", "ܕܡ̣ܢ ܤܲܓܝܼ̈ܐܹܐ ܡܸܬܼܢܓܸܕܼ: ܡ̣ܢ ܥܘܼܕܼܪܵܢܵܐ ܡܸܫܬܲܠܲܚ. ܢܲܦܫܵܐ ܕܫܲܠܝܵܐ", "ܡ̣ܢ ܕܘܼܥܵܪܵܐ ܕܦܲܓܼܪܵܐ: ܬܸܗܘܸܐ ܡܫܲܝܢܵܐ ܒܙܵܘ̈ܥܹܝܗ̇܀ ܗ̤ܘܝܼ ܒܲܪ", "ܚܹܐܪܹ̈ܐ ܒܦܲܓܼܪܵܐ: ܕܬܸܫܬܿܘܸܐ ܠܚܹܐܪܘܼܬܼܵܐ ܕܲܒܼܪܘܼܚ. ܗ̤ܘܝܼ ܟܕܼܝܼܢܵܐ", "ܒܚܹܐܪܘܼܬܼܵܟܼ: ܕܠܵܐ ܬܸܬܼܟܿܕܸܢ ܒܢܝܼܪܵܐ ܕܥܲܒܼܕܘܼܬܼܵܐ ܠܲܒܼܥܸܠܕܒܼܵܒܲܝ̈ܟܼ܀", "ܐܸܢ ܚܕܼܵܐ ܙܒܲܢ ܠܗܵܘ̇ ܛܘܼܦܤܵܐ ܕܲܫܪܵܝ ܚܲܝܹ̈ܐ ܕܙܲܒܼܢܵܐ ܩܲܕܼܡܬܿ ܚܵܘܝܼܬܿ", "ܒܲܩܢܘܿܡܵܟܼ: ܒܝܲܕܼ ܢܵܘܚܵܐ ܕܡ̣ܢ ܗܘܼܦܵܟܲܝ̈ܗܘܿܢ ܬܸܗܘܸܐ ܡܝܼܬܼܵܐ", "ܕܠܲܓܼܡܵܪ: ܠܬܲܚܘܝܼܬܼܵܐ ܕܗܵܘ̇ ܒܘܼܛܵܠܵܐ ܕܲܥܬܼܝܼܕܼ: ܐܲܝܟܼ ܕܲܥܬܼܝܼܕܼܵܐ", "ܕܬܸܒܼܛܲܠ ܡܸܢܵܟܼ ܒܝܲܕܼ ܡܵܘܬܵܐ ܝܲܨܝܼܦܘܼܬܼܵܐ ܕܟܼܠܡܸܕܸܡ܀ ܠܵܐ", "ܬܸܩܨܲܦ ܡ̣ܢ ܢܸܟܼ̈ܝܵܢܹܐ ܕܦܲܓܼܪܵܐ: ܕܲܥܬܼܝܼܕܼ ܗ̄ܘ̣ ܡܵܘܬܵܐ ܕܢܸܤܲܒܼ", "ܡܸܢܵܟܼ ܓܡܝܼܪܵܐܝܼܬܼ. ܡ̣ܢ ܡܵܘܬܵܐ ܠܵܐ ܬܸܕܼܚܲܠ: ܕܲܥܬܼܝܼܕܼ ܗ̄ܘ̣ ܐܲܠܵܗܵܐ", "ܕܢܸܥܒܿܕܼܵܟܼ ܠܥܸܠ ܡܸܢܹܗ."], "lines": ["ܪܸ̈ܥܝܵܢܹܐ ܐ̄ܚܪ̈ܵܢܹܐ. ܡܘ.", "ܠܵܐ ܬܸܤܒܲܪ ܠܵܟܼ ܕܡܸܬܼܩܲܪܲܒܼ ܠܦܵܪܹܗ̄ܤܝܼܵܐ ܕܒܲܨܠܘܿܬܼܵܐ ܩܕܼܵܡ", "ܐܲܠܵܗܵܐ: ܒܲܪܢܵܫܵܐ ܕܐܲܤܝܼܪ ܒܦܲܓܼܪ̈ܵܢܵܝܵܬܼܵܐ. ܢܲܦܫܵܐ ܚܲܤܘܼܟܼܬܼܵܢܝܼܵܬܵܐ:", "ܡܸܬܼܓܲܠܙܵܐ ܡ̣ܢ ܚܸܟܼܡܬܵܐ. ܘܐܲܝܕܵܐ ܕܡܸܬܼܪܲܚܡܵܐ: ܡܸܬܼܚܲܟܿܡܵܐ ܡ̣ܢ", "ܪܘܼܚܵܐ. ܐܲܝܟܼ ܡܸܫܚܵܐ ܠܕܸܠܩܹܗ ܕܠܲܡܦܹܝܕܼܵܐ: ܗܵܟܲܢܵܐ ܪ̈ܲܚܡܹܐ ܠܝܼܕܲܥܬܼܵܐ", "ܡܬܲܪܤܹܝܢ ܒܓܼܵܘ ܢܲܦܫܵܐ܀ ܩܠܝܼܕܼܵܐ ܕܫܘܼ̈ܟܵܢܹܐ ܐܲܠܵܗܵܝܹ̈ܐ ܠܠܸܒܵܐ:", "ܒܝܲܕܼ ܕܘܼܒܵܐ ܕܩܲܪܝܼܒܼܵܐ ܡܸܬܼܝܼܗܸܒܼ܀ ܒܡܲܬܼܩܵܠܵܐ ܕܡܸܫܬܿܪܸܐ ܠܸܒܵܐ", "ܡ̣ܢ ܐܲܤܘܼܪܹ̈ܐ ܕܲܒܼܦܲܓܼܪܵܐ: ܒܹܗ ܒܲܙܢܵܐ ܡܸܬܼܦܬܲܚ ܩܕܼܵܡܵܘܗܝ ܬܲܪܥܵܐ", "ܠܝܼܕܲܥܬܼܵܐ. ܡܲܥܒܲܪܬܵܐ ܕܢܲܦܫܵܐ ܡ̣ܢ ܥܵܠܡܵܐ ܠܥܵܠܡܵܐ: ܒܲܡܩܲܒܿܠܵܢܘܼܬܼܵܐ", "ܕܤܘܼ̈ܟܵܠܹܐ ܤܝܼܡ ܠܵܟܼ ܕܐܝܼܬܹܝܗ̇. ܫܒܼܝܼܚ ܘܲܡܝܲܬܲܪ ܚܘܼܒܵܐ ܕܩܲܪܝܼܒܼܵܐ:", "ܐܸܠܵܐ ܐܸܡܲܬܼܝ ܕܠܵܐ ܡܕܼܵܘܸܕܼ ܠܲܢ ܡ̣ܢ ܚܘܼܒܵܐ ܕܐܲܠܵܗܵܐ ܒܡܲܪܢܝܼܬܹܗ.", "ܒܲܤܝܼܡ ܗ̄ܘ̣ ܥܸܢܝܵܢܵܐ ܕܐܲܝܲܚܝ̈ܢ ܪ̈ܘܼܚܵܢܵܝܹܐ: ܐܸܠܵܐ ܕܟܲܕܼ ܡܲܨܝܵܐ ܗ̄ܘ̣ܵܬܼ", "ܕܥܲܡܹܗ ܢܸܛܲܪ: ܗܵܘ̇ ܕܥܲܡ ܡܵܪܲܢ: ܫܲܦܝܼܪ ܡܵܕܹܝܢ ܫܩܵܠܛܲܥܢܵܐ", "ܕܗܵܠܹܝܢ: ܥܕܲܡܵܐ ܠܐܲܝܟܵܐ ܕܦܵܩ̇ܕܵܐ ܘܵܠܝܼܬܼܵܐ. ܗܵܢܵܘ ܕܹܝܢ: ܥܕܲܡܵܐ", "ܕܡ̣ܢ ܦܘܼܠܚܵܢܵܐ ܟܲܤܝܵܐ ܘܥܸܢܝܵܢܵܐ ܐܲܡܝܼܪܵܐ ܕܒܲܐܠܵܗܵܐ: ܠܵܐ ܢܸܦܸܠ", "ܒܥܸܠ̈ܠܵܬܹܗ. ܕܘܼܘܵܕܼܵܐ ܕܲܬܼܪܲܝܵܢܵܐ: ܩܘܼܝܵܡܵܐ ܕܩܲܕܼܡܵܝܵܐ. ܠܵܐ ܤܵܦܹ̇ܿܩ", "ܗܵܘܢܵܐ ܠܲܬܼܪܹܝܢ ܥܸܢܝܵܢ̈ܝܼܢ܀ ܚܙܵܬܼܵܐ ܕܥܵܠܡܵܝܹ̈ܐ: ܫܵܓܼܫܵܐ ܠܢܲܦܫܵܐ", "ܕܟܸܦܪܲܬ̤ ܚܕܼܵܐ ܙܒܲܢ ܒܕܼܝܼܠܗܘܿܢ: ܡܸܛܠ ܦܘܼܠܚܵܢܵܐ ܕܒܲܐܠܵܗܵܐ.", "ܕܗܵܢܘܿܢ ܡ̇ܢ: ܐܲܡܝܼܢܘܼܬܼ ܥܸܢܝܵܢܵܐ. ܕܗܵܠܹܝܢ ܕܹܝܢ: ܐܵܦ ܒܲܪܵܢܵܝܘܼܬܼ", "ܚܙܵܬܼܵܐ. ܠܥܲܡ̈ܠܹܐ ܦܲܓܼܪ̈ܵܢܵܝܹܐ: ܠܵܐ ܡܥܵܘܟܼܝܼܢ ܦܸܓܼܥܹ̈ܐ ܕܲܒܼܪܸ̈ܓܼܫܹܐ. ܐܲܝܢܵܐ", "ܦܘܼܠܚܵܢܵܐ: ܐܵܦ ܒܢ̈ܵܬܼ ܩܵܠܹ̈ܐ ܕܠܵܐ ܚܸܙܘܵܐ: ܡܕܼܵܘ̈ܕܼܵܢ ܠܢܝܼܚܘܼܬܼܵܐ", "ܕܠܸܒܹܗ. ܡܝܼܬܼܘܼܬܼܵܐ ܓܵܘܵܝܬܼܵܐ ܥܲܡ ܠܵܐ ܒܘܼܛܵܠܵܐ ܕܪܸ̈ܓܼܫܹܐ: ܠܵܐ", "ܡܸܬܼܩܲܝܡܵܐ. ܕܘܼܒܵܪܵܐ ܦܲܓܼܪܵܢܵܝܵܐ: ܥܝܼܪܘܼܬܼܵܐ ܕܪܸ̈ܓܼܫܹܐ ܒܵܥܹ̇ܐ. ܕܘܼܒܵܪܵܐ", "ܢܲܦܫܵܢܵܝܵܐ: ܥܝܼܪܘܼܬܼܵܐ ܕܠܸܒܵܐ. ܐܲܝܟܼ ܕܲܡܝܲܬܿܪܵܐ ܒܲܟܼܝܵܢܵܗ̇ ܢܲܦܫܵܐ ܡ̣ܢ", "ܦܲܓܼܪܵܐ: ܗܵܟܲܢܵܐ ܡܝܲܬܲܪ ܦܘܼܠܚܵܢܵܗ̇ ܕܢܲܦܫܵܐ ܡ̣ܢ ܕܘܼܒܵܪܵܐ ܕܦܲܕܼܪܵܐ.", "ܘܐܲܝܟܼ ܕܩܲܕܝܼܡ ܗ̄ܘ̣ ܒܲܗܘܵܝܹܗ ܦܲܓܼܪܵܐ ܡ̣ܢ ܢܲܦܫܵܐ: ܗܵܟܲܢܵܐ ܙܸܕܼܩܹ̈ܐ", "ܦܲܓܼܪ̈ܵܢܵܝܹܐ ܠܦܘܼܠܚܵܢܵܐ ܢܲܦܫܵܢܵܝܵܐ. ܪܲܒܿܘܼ ܚܲܝܠܵܐ ܕܕܼܘܼܒܵܪܵܐ ܙܥܘܿܪܵܐ:", "ܟܲܕܼ ܥܲܡ ܐܲܡܝܼܢܘܼܬܼܵܐ ܐܲܤܝܼܪ. ܢܘܼܛܦܬܼܵܐ ܪܲܟܿܝܼܟܼܬܼܵܐ ܡܸܛܠ", "ܐܲܡܝܼܢܘܼܬܼܵܗ̇: ܐܵܦ ܠܫܘܿܥܹ̈ܐ ܩܫܲܝ̈ܵܐ ܢܸܩܒܲܬ̤. ܐܸܡܲܬܼܝ ܕܩܲܪܝܼܒܼ", "ܕܢܸܬܼܢܲܚܲܡ ܒܵܟܼ ܒܲܪܢܵܫܵܐ ܗܵܘ̇ ܕܪܘܼܚ: ܡܝܼܬܼܘܼܬܼܵܐ ܕܡ̣ܢ ܟܠ ܢܵܒܼܗܵܐ", "ܒܵܟܼ. ܘܪܵܬܼܚܵܐ ܢܲܦܫܵܟܼ ܒܚܲܕܼܘܼܬܼܵܐ: ܕܠܲܝܬܼ ܠܵܗ̇ ܦܸܚܡܵܐ ܒܲܥܒܼܝܼ̈ܕܹܐ.", "ܘܩܵܦ̇ܤܝܼܢ ܚܘܼܫܵܒܲܝ̈ܟ ܠܓܼܵܘ ܡܸܢܵܟܼ: ܒܚܲܠܝܘܼܬܼܵܐ ܕܲܒܼܠܸܒܵܟܼ. ܡܵܐ ܕܹܝܢ", "ܕܲܥܬܼܝܼܕܼ ܕܢܸܬܼܢܲܚܲܡ ܒܵܟܸ ܥܵܠܡܵܐ: ܦܸܗܝܵܐ ܕܪܸܥܝܵܢܵܐ ܤܵܓܹ̇ܐ ܒܵܟܼ.", "ܘܬܲܪܥܝܼܬܼܵܐ ܙܥܘܿܪܬܵܐ: ܘܲܕܼܠܵܐ ܩܵܘܡܵܐ. ܥܵܠܡܵܐ ܩܵܪܹܐ ܐ̄ܢܵܐ:", "ܠܚܲܫܹ̈ܐ ܕܒܼܵܛܹ̇ܐ ܠܗܘܿܢ ܦܸܗܝܵܐ. ܘܡܵܐ ܕܐܸܬܼܝܼܠܸܕܼܘ ܘܐܸܫܬܲܡܠܝܼܘ:", "ܗܵܘܹ̇ܝܢ ܚܛܝܼܬܼܵܐ: ܘܩܵܛ̇ܠܝܼܢ ܠܒܲܪܢܵܫܵܐ.", "ܐܲܝܟܲܢܵܐ ܕܠܵܐ ܡܸܬܼܝܲܠܕܝܼܢ ܒܢܲܝ̈ܵܐ ܕܠܵܐ ܐܸܡܵܐ: ܗܵܟܲܢܵܐ ܠܵܐ", "ܡܸܬܼܝܠܕܝܼܢ ܚܲܫܹ̈ܐ: ܒܸܠܥܵܕܼ ܦܸܗܝܵܐ ܕܪܸܥܝܵܢܵܐ. ܘܠܵܐ ܫܘܼܡܵܠܝ ܚܛܝܼܬܼܵܐ:", "ܒܸܠܥܵܕܼ ܥܸܢܝܵܢ ܚܲܫܹ̈ܐ. ܐܸܡܲܬܸܼܝ ܕܬܸܤܓܸܐ ܡܤܲܝܒܿܪܵܢܘܼܬܼܵܐ ܒܢܲܦܫܲܢ:", "ܐܵܬܼ̈ܐ ܗ̣̄ܝ ܕܢܸܤܒܲܬ̤ ܠܵܗ̇ ܡܵܘܗܲܒܼܬܼܵܐ ܕܒܼܘܼܝܵܐܵܐ ܒܟܸܤܝܵܐ. ܥܲܫܝܼܢ ܗ̄ܘ̣", "ܚܲܝܠܵܐ ܕܲܡܤܲܝܒܿܪܵܢܘܼܬܼܵܐ: ܡ̣ܢ ܢܸܒܼܗܹ̈ܐ ܕܚܲܕܼܘܼܬܼܵܐ ܕܢܵܨ̇ܦܵܐ ܒܠܸܒܵܐ.", "ܚܲܝܹ̈ܐ ܕܒܲܐܠܵܗܵܐ: ܡܲܦܘܼܠܬܼܵܐ ܕܪܸ̈ܓܼܫܹܐ. ܡܵܐ ܕܲܚܝ̣ܵܐ ܠܸܒܵܐ: ܢܦܲܠ̣ܘ", "ܪܸ̈ܓܼܫܹܐ. ܢܘܼܚܵܡܵܐ ܕܪܸ̈ܓܼܫܹܐ: ܡܵܘܬܵܐ ܕܠܸܒܵܐ. ܡܵܐ ܕܐܸܬܼܢܲܚܲܡܘ", "ܪܸ̈ܓܼܫܹܐ: ܐܵܬ̤ܿܐ ܗ̣̄ܝ ܕܡܝܼܬܼܘܼܬܼܵܐ ܕܠܸܒܵܐ ܕܡ̣ܢ ܐܲܠܵܗܵܐ. ܒܲܡܝܲܬܿܪ̈ܵܬܼܵܐ", "ܕܒܹܝܬܼ ܒܢܲܝ̈ܢܵܫܵܐ ܡܸܬܼܩܲܠ̈ܚܵܢ: ܠܵܐ ܫܵܩ̇ܠܵܐ ܬܹܐܪܬܵܐ ܬܘܼܪܵܨܵܐ.", "ܡܝܲܬܿܪܘܼܬܼܵܐ ܕܒܲܐ̄ܚܪ̈ܵܢܹܐ ܦܵܠܲܚ ܐ̄ܢܵܫ: ܠܵܐ ܡܲܨܝܵܐ ܡܕܲܟܿܝܵܐ ܠܢܲܦܫܵܐ.", "ܠܐܲܓܼܪܵܐ ܡ̇ܢ ܘܲܠܦܘܼܪܥܵܢܵܐ: ܡܸܬܼܚܲܫܒܵܐ ܩܕܼܵܡ ܐܲܠܵܗܵܐ. ܐܲܝܕܵܐ ܕܹܝܢ", "ܕܒܲܩܢܘܿܡܹܗ ܦܵܠܲܚ ܐ̄ܢܵܫ: ܬܲܪ̈ܬܲܝܗܹܝܢ ܡܡܲܠܝܵܐ. ܘܲܠܦܘܼܪܥܵܢܵܐ", "ܡܸܬܼܚܲܫܒܵܐ: ܘܕܲܟܼܝܘܼܬܼܵܐ ܥܵܒܹ̇ܕܵܐ. ܡܸܛܠܗܵܢܵܐ ܤܛܝܼ ܡ̣ܢ ܩܲܕܼܡܵܝܬܵܐ:", "ܒܝܲܕܼ ܢܸܩܦܵܐ ܕܬܲܪܬܹܝܢ. ܒܸܠܥܵܕܼ ܐܘܼܟܼܦܵܢܵܐ ܕܲܒܼܗܵܕܹܐ: ܦܵܘܫܵܐ ܕܡ̣ܢ", "ܗܵܝ̇: ܡܲܦܘܼܠܬܵܐ ܓܠܝܼܬܼܵܐ ܕܡ̣ܢ ܐܲܠܵܗܵܐ. ܬܪܲܝܵܢܝܼܬܼܵܐ ܕܹܝܢ: ܘܕܼܘܼܟܲܬܼ", "ܩܲܕܼܡܵܝܬܵܐ ܡܡܲܠܝܵܐ: ܐܵܦ ܒܠܵܐ ܦܘܼܠܚܵܢܵܗ̇. ܗ̤ܘܝܼ ܡܝܼܬܼܵܐ ܒܚܲܝܹ̈ܐ:", "ܕܬܸܗܘܸܐ ܡܚܲܪܪܵܐ ܒܡܝܼܬܼܘܼܬܼܵܟܼ. ܗ̤ܘܝܼ ܡܝܼܬܼܵܐ ܠܥܵܠܡܵܐ: ܕܬܸܗܘܸܐ", "ܡܚܲܪܪܵܐ ܡ̣ܢ ܢܵܘܡܘܿܤܹ̈ܐ. ܕܐܲܝܠܹܝܢ ܕܲܒܼܗܘܿܢ ܐܸܬܿܕܲܒܲܪܘ: ܘܠܵܐ ܚܲܕܼ", "ܡܸܢܗܘܿܢ ܡܲܛܝܼ ܠܫܘܼܡܠܵܝܗܘܿܢ: ܒܗܵܠܹܝܢ ܚܲܝܹ̈ܐ. ܡܝܼܬܼܵܐ ܚܲܝܵܐ ܐܸܬܼܚܲܪܲܪ", "ܟܲܕܼ ܚܲܝ: ܘܲܚ̣ܝܵܐ ܟܲܕܼ ܡܝܼܬܼ܀ ܫܩܵܠܛܲܥܢܵܐ ܕܥܲܠ ܨܸܒܼܬܵܐ ܕܡܸܠܹ̈ܐ:", "ܫܚܝܼܡܘܼܬܼܵܐ ܕܠܸܒܵܐ ܕܡ̣ܢ ܐܲܠܵܗܵܐ ܬܸܤܬܲܟܲܠ܀ ܢܲܦܫܵܐ ܕܐܲܪܓܫܲܬ̤", "ܒܚܲܝܹ̈ܐ ܕܲܠܥܸܠ ܡ̣ܢ ܦܲܓܼܪܵܐ: ܠܵܐ ܡܸܨܛܲܒܿܬܵܐ ܠܥܵܠܡܵܐ. ܠܡܲܚܤܸܢ", "ܡܸܫܟܲܚ ܒܲܪܢܵܫܵܐ ܒܸܠܵܕܼ ܫܟܼܵܚܬܵܐ ܕܗܵܠܹܝܢ: ܒܗܵܢܹܝܢ ܠܡܸܒܼܤܵܐ.", "ܓܡܝܼܪܵܐܝܼܬܼ ܕܹܝܢ: ܘܠܵܐ ܠܲܓܼܡܵܪ. ܘܐܲܝܢܵܐ ܕܥܵܨܹ̇ܐ: ܐܵܓܼܘܿܢܵܐ ܪܲܒܵܐ", "ܡܙܝܼܥ ܥܲܠ ܝܵܬܹܗ. ܥܲܡ ܫܟܼܵܚܬܵܐ ܕܗܵܠܹܝܢ: ܕܠܵܐ ܐܵܓܼܘܿܢܵܐ ܡܸܫܟܲܚ", "ܟܵܦܲܪ ܒܗܵܢܹܝܢ. ܢܵܚܝܹ̈ܐ ܘܒܸܛܠܵܢܵܐ: ܐܲܒܼܕܵܢܵܐ ܐܸܢܘܿܢ ܕܢܲܦ̈ܫܵܬܵܐ. ܐܵܦ", "ܝܲܬܝܼܪ ܡ̣ܢ ܫܹܐܕܹ̈ܐ: ܤܵܦ̇ܩܝܼܢ ܕܲܢܤܲܓܿܦܘܼܢ ܗܵܠܹܝܢ. ܫܹܐܕܹ̈ܐ ܕܹܝܢ ܐܲܝܟܵܐ", "ܕܐܝܼܬܹܝܗ̇ ܢܲܦܫܵܐ ܕܲܒܼܢܘܼܗܪܵܐ ܫܲܪܝܵܐ: ܒܥܲܡ̈ܠܹܐ ܫܒܼܝܼܚܹ̈ܐ ܕܛܵܒܼ̈ܬܵܐ:", "ܕܢܲܥܒܿܕܼܘܼܢ ܬܲܡܵܢ: ܠܵܐ ܡܸܫܟܿܚܝܼܢ. ܢܲܦܫܵܐ ܕܹܝܢ ܕܚܲܫܝܼܟܼܵܐ: ܐܵܦ", "ܠܫܹ̈ܐܕܹܐ ܗܲܕܿܝܵܚܵܐ ܗܵܘ̇ܝܵܐ ܗ̤ܝ ܒܵܗ̇: ܠܡܘܼܠܵܝܵܐ ܕܟܼܠ ܒܝܼ̈ܫܵܢ. ܦܲܓܼܪܵܐ", "ܕܲܡܚܝܼܠ: ܟܲܕܼ ܢܸܬܼܥ̱ܨܸܐ ܠܥܲܡ̈ܠܹܐ ܝܲܬܝܼܪܹ̈ܐ: ܚܸܫܟܵܐ ܥܲܠ ܚܸܫܟܵܐ ܟܵܫܹ̇ܐ", "ܒܢܲܦܫܵܐ. ܘܲܠܕܼܘܼܘܵܕܼܵܐ ܘܥܲܡܛܵܢܵܐ: ܝܲܬܿܝܼܪܵܐܝܼܬܼ ܡܲܝܬܸܐ ܠܵܗ̇. ܓܘܼܫܡܵܐ", "ܕܹܝܢ ܥܲܒܼܝܵܐ: ܐܵܘ ܟܹܝܬܼ ܫܲܪܝܼܪ ܟܘܼܝܵܢܵܐ: ܐܸܢ ܠܒܸܛܠܵܢܵܐ ܢܸܫܪܲܟܼ ܘܒܲܢܝܵܚܹ̈ܐ", "ܢܸܤܬܿܡܸܟܼ: ܟܠ ܒܝܼ̈ܫܵܢ ܡܫܲܡܠܸܐ ܒܢܲܦܫܵܐ: ܗܵܝ̇ ܕܒܹܗ ܥܵܡ̇ܪܵܐ.", "ܘܐܵܦܸܢ ܪܲܒܲܬܼ ܪܲܥܝܵܐ ܒܛܵܒܼܬܼܵܐ: ܒܵܬܲܪ ܩܲܠܝܼܠ ܕܹܝܢ: ܐܵܦ ܗ̤ܝ ܬܲܪܥܝܼܬܼܵܐ", "ܪܲܥܝܵܐ ܒܛܵܒܼܬܵܐ ܡܚܲܠܸܨ ܡܸܢܵܗ̇. ܐܸܡܲܬܼܝ ܕܹܝܢ ܕܢܲܦܫܵܐ ܪܵܘܝܵܐ ܠܵܗ̇", "ܒܚܲܕܼܘܼܬܼܵܐ ܕܲܒܼܪܲܒܼܪܵܗ̇: ܘܲܒܼܗܵܘ̇ ܪܘܵܙܵܐ ܕܒܲܐܠܵܗܵܐ: ܦܲܓܼܪܵܐ ܠܵܐ", "ܡܲܪܓܫܵܢܵܐ ܗܵܘܹ̇ܐ ܒܐ̈ܘܼܠܨܵܢܹܐ: ܐܵܦܸܢ ܡܫܲܦܠܵܐ ܗ̄ܘ̣. ܛܵܥܹ̇ܢ ܓܹܝܪ", "ܝܘܼܩܪܵܐ ܥܦܝܼܦܵܐ: ܘܠܵܐ ܠܵܐܹ̇ܐ. ܐܲܝܟܼ ܗܵܘ̇ ܕܡܸܬܼܦܲܛܲܡ ܓܹܝܪ:", "ܘܡܸܤܬܿܡܸܟܼ ܗ̤ܘ ܦܲܓܼܪܵܐ ܒܒܼܘܼܤܵܡܵܗ̇ ܕܢܲܦܫܵܐ: ܐܵܦܸܢ ܡܫܲܦܲܠ:", "ܐܸܡܲܬܼܝ ܕܢܲܦܫܵܐ ܥܵܐ̇ܠܵܐ ܠܗܵܝ̇ ܚܲܕܼܘܼܬܑܵܐ ܕܲܒܼܪܘܼܚ.", "ܐܸܢ ܠܸܫܵܢܵܟܼ ܬܸܛܲܪ ܐܲܚܝ: ܡܸܬܼܝܲܗܒܵܐ ܠܵܟܼ ܡ̣ܢ ܐܲܠܵܗܵܐ ܡܵܘܗܲܒܼܬܼܵܐ:", "ܚܲܫܝܼܫܘܼܬܼܵܐ ܕܠܸܒܵܐ: ܠܡܸܚܙܵܐ ܒܵܗ̇ ܢܲܦܫܵܟܼ. ܘܒܼܵܗ̇ ܒܗܵܕܹܐ: ܠܚܲܕܼܘܼܬܼܵܐ", "ܕܲܒܼܪܘܼܚ ܬܸܥܘܿܠ. ܐܸܢܕܹܝܢ ܗܵܢܵܐ ܢܸܙܟܹܝܼܟܼ: ܐܲܫܲܪ ܠܡܸܕܸܡ ܕܐܵܡܲ݁ܪܢܵܐ:", "ܕܠܵܐ ܡܸܡܬܼܘܿܡ ܬܲܡܸܕܼ ܢܲܦܫܵܟܼ ܡ̣ܢ ܚܸܫܟܵܐ. ܐܸܢ ܐܲܝܬܿ ܠܵܟܼ ܠܸܒܵܐ", "ܕܲܟܼܝܵܐ: ܢܸܗܘܸܐ ܠܵܟܼ ܐܵܦܸܢ ܦܘܼܡܵܐ ܕܲܟܼܝܵܐ. ܐܲܝܟܼ ܕܐܸܡ݂ܲܪ ܛܘܼܒܼܵܢܵܐ", "ܝܘܿܚܲܢܝܼܣ. ܡܵܐ ܕܨܵܒܹ̇ܐ ܐܲܢ̄ܬܿ ܠܐ̄ܢܵܫ ܠܡܲܪܬܵܝܘܼ ܠܫܲܦܝܼܪ̈ܵܬܼܵܐ: ܩܲܕܼܡܵܝܑܬܼ", "ܩܲܪܸܒܲܝܗܝ ܠܲܢܝܵܚܵܐ ܒܦܲܓܼܪܹܗ: ܘܝܲܗܲܪܲܝܗܝ ܒܡܸܠܬܼܵܐ ܛܥܝܼܢܲܬܼ ܚܘܼܒܵܐ.", "ܠܲܝܬܿ ܡܸܕܸܡ ܕܗܵܟܲܢ ܡܟܲܚܸܕܼ ܠܐ̄ܢܵܫ: ܘܲܡܦܝܼܣ ܠܹܗ ܕܢܸܫܬܲܚܠܲܦ", "ܡ̣ܢ ܒܝܼ̈ܫܵܬܵܐ ܠܘܵܬܼ ܛܵܒܼ̈ܬܼܵܐ: ܐܲܝܟܼ ܛܵܒܼܬܵܐ ܦܲܓܼܪܵܢܵܝܬܼܵܐ: ܘܐܝܼܩܵܪܵܐ ܕܚܵܙܹ̇ܐ", "ܡ̣ܢ ܐ̄ܢܵܫ܀ ܦܝܵܤܵܐ ܬܘܼܒܼ ܕܲܬܼܪܹܝܢ ܐܝܼܬܼܵܘܗ: ܐܘܼܟܼܦܵܢܵܐ ܕܐ̄ܢܵܫ", "ܥܲܠ ܩܢܘܿܡܹܗ ܠܚܵܘܪܵܐ ܕܲܫܒܼܝܼ̈ܚܵܬܼܵܐ. ܐܲܝܢܵܐ ܕܠܲܩܢܘܿܡܹܗ ܐܸܫܟܲܚ ܩܵܢܹ̇ܐ", "ܒܝܲܕܼ ܨܠܘܿܬܼܵܐ ܘܲܙܗܝܼܪܘܼܬܼܵܐ: ܠܚܲܒܼܪܹܗ ܦܫܝܼܩܵܐܝܼܬܼ ܡܨܸܐ ܢܵܛܹ̇ܕܼ", "ܠܚܲܝܹ̈ܐ: ܐܵܦ ܒܸܠܥܵܕܼ ܠܹܐܘܬܼܵܐ ܕܲܒܼܡܸܠܹ̈ܐ ܘܡܲܪܬܿܝܵܢܘܼܬܼܵܐ ܡܸܬܼܪܲܓܼܫܵܢܝܼܬܼܵܐ.", "ܒܲܤܝܘܼܬܼܵܐ ܕܹܝܢ ܘܪܲܦܝܘܼܬܼܵܐ: ܠܵܘ ܒܲܠܚܘܿܕܼ ܠܲܡܩܲܒܿܠܵܢܲܝ̈ܗܹܝܢ", "ܡܤܲܓ̈ܦܵܢ: ܐܸܠܵܐ ܐܵܦ ܠܚܲܙܵܝܲܝ̈ܗܹܝܢ. ܕܐ̄ܢܵܫ ܓܹܝܪ ܒܝܲܕܼ ܝܲܨܝܼܦܘܼܬܼܵܐ", "ܕܥܲܠ ܩܢܘܿܡܹܗ ܢܲܪܡܸܐ ܛܢܵܢܵܐ ܒܚܲܒܼܪ̈ܵܘܗܝ ܠܫܲܦܝܼܪ̈ܵܬܼܵܐ: ܘܲܢܟܲܚܸܕܼ", "ܠܲܚܙܵܬܹܗ ܠܲܪ̈ܦܲܝܵܐ: ܠܲܝܬܿ ܡܸܠܬܼܵܐ ܕܤܵܦ̇ܩܵܐ ܕܬܸܫܬܲܥܸܐ ܛܘܼܒܹܗ", "ܕܲܟܼܡܵܐ ܪܲܒܿ܀ ܚܲܝܠܬܼܵܢ ܗ̄ܘ̣ ܫܸܬܼܩܹܗ ܕܤܘܼܥܪܵܢܵܐ ܠܬܼܘܼܪܵܨܵܐ", "ܕܲܐ̄ܚܪ̈ܵܢܹܐ: ܡ̣ܢ ܝܲܨܝܼܦܘܼܬܼܵܐ ܕܲܒܼܡܸܠܹ̈ܐ ܕܡܸܬܼܩܲܛܪܓܼܵܐ ܡ̣ܢ ܫܲܪܝܘܼܬܼܵܐ", "ܕܕܼܘܼܒܵܪܹ̈ܐ. ܟܲܕܼ ܕܹܝܢ ܐܲܢ̄ܬܿ ܠܲܩܢܘܿܡܵܟܼ ܬܬܲܪܸܨ: ܠܵܐ ܒܨܝܼܪ ܡܸܬܼܥܲܕܲܪ", "ܩܲܪܝܼܒܼܵܟܼ܀ ܟܠ ܟܡܵܐ ܕܠܵܐ ܓܼܘܿܢܵܐ ܕܲܚܠܵܦ ܐܲܠܵܗܵܐ ܢܸܥܘܿܠ ܒܲܪܢܵܫܵܐ:", "ܗܵܟܲܢܵܐ ܠܦܵܪܹܗ̄ܤܝܼܵܐ ܡܸܬܼܩܲܪܲܒܼ ܕܠܸܒܵܐ ܒܲܨܘܿܬܹܗ. ܘܟܼܠ ܟܡܵܐ", "ܕܡ̣ܢ ܤܲܓܝܼ̈ܐܹܐ ܡܸܬܼܢܓܸܕܼ: ܡ̣ܢ ܥܘܼܕܼܪܵܢܵܐ ܡܸܫܬܲܠܲܚ. ܢܲܦܫܵܐ ܕܫܲܠܝܵܐ", "ܡ̣ܢ ܕܘܼܥܵܪܵܐ ܕܦܲܓܼܪܵܐ: ܬܸܗܘܸܐ ܡܫܲܝܢܵܐ ܒܙܵܘ̈ܥܹܝܗ̇܀ ܗ̤ܘܝܼ ܒܲܪ", "ܚܹܐܪܹ̈ܐ ܒܦܲܓܼܪܵܐ: ܕܬܸܫܬܿܘܸܐ ܠܚܹܐܪܘܼܬܼܵܐ ܕܲܒܼܪܘܼܚ. ܗ̤ܘܝܼ ܟܕܼܝܼܢܵܐ", "ܒܚܹܐܪܘܼܬܼܵܟܼ: ܕܠܵܐ ܬܸܬܼܟܿܕܸܢ ܒܢܝܼܪܵܐ ܕܥܲܒܼܕܘܼܬܼܵܐ ܠܲܒܼܥܸܠܕܒܼܵܒܲܝ̈ܟܼ܀", "ܐܸܢ ܚܕܼܵܐ ܙܒܲܢ ܠܗܵܘ̇ ܛܘܼܦܤܵܐ ܕܲܫܪܵܝ ܚܲܝܹ̈ܐ ܕܙܲܒܼܢܵܐ ܩܲܕܼܡܬܿ ܚܵܘܝܼܬܿ", "ܒܲܩܢܘܿܡܵܟܼ: ܒܝܲܕܼ ܢܵܘܚܵܐ ܕܡ̣ܢ ܗܘܼܦܵܟܲܝ̈ܗܘܿܢ ܬܸܗܘܸܐ ܡܝܼܬܼܵܐ", "ܕܠܲܓܼܡܵܪ: ܠܬܲܚܘܝܼܬܼܵܐ ܕܗܵܘ̇ ܒܘܼܛܵܠܵܐ ܕܲܥܬܼܝܼܕܼ: ܐܲܝܟܼ ܕܲܥܬܼܝܼܕܼܵܐ", "ܕܬܸܒܼܛܲܠ ܡܸܢܵܟܼ ܒܝܲܕܼ ܡܵܘܬܵܐ ܝܲܨܝܼܦܘܼܬܼܵܐ ܕܟܼܠܡܸܕܸܡ܀ ܠܵܐ", "ܬܸܩܨܲܦ ܡ̣ܢ ܢܸܟܼ̈ܝܵܢܹܐ ܕܦܲܓܼܪܵܐ: ܕܲܥܬܼܝܼܕܼ ܗ̄ܘ̣ ܡܵܘܬܵܐ ܕܢܸܤܲܒܼ", "ܡܸܢܵܟܼ ܓܡܝܼܪܵܐܝܼܬܼ. ܡ̣ܢ ܡܵܘܬܵܐ ܠܵܐ ܬܸܕܼܚܲܠ: ܕܲܥܬܼܝܼܕܼ ܗ̄ܘ̣ ܐܲܠܵܗܵܐ", "ܕܢܸܥܒܿܕܼܵܟܼ ܠܥܸܠ ܡܸܢܹܗ."]}