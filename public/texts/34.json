{"title": "On Peter and Paul", "subtitle": "The Homilies of Mar Narsai", "syriacTitle": "ܕܕܼܘܼܟܼܪܵܢܵܐ ܕܦܲܛܪܘܿܣ ܘܦܵܘܠܘܿܣ", "author": "Narsai", "text": ["ܡܐܡܪܐ ܪܒܝܥܢܐ", "ܕܕܼܘܼܟܼܪܵܢܵܐ ܕܦܲܛܪܘܿܣ ܘܦܵܘܠܘܿܣ", "ܥܘܼܢܵܝܵܐ", "ܒܪܝܼܟܼܘܼ ܡܫܝܼܚܵܐ ܕܓܼܒܼ݂ܵܐ ܠܲܫܠܝܼܚܵܘ̈ܗܝ: ܘܲܡܠ̣ܵܐ ܐܸܢܘܢ ܥܘܼܬܼܪܵܐ", "ܕܚܸܟܼ̈ܡܵܬܹܗ: ܐܲܚܲܝ̈.", ":ܛܵܒܼܵܐ ܕܦܲܠܸܓܼ ܥܘܼܬܼܪܵܐ ܕܚܘܼܒܹܿܗ ܠܲܒܼܢܲܝ̈ ܒܲܝܬܹܿܗ", "ܗܲܒܼܠܝܼ ܕܐܸܫܘܹܐ ܠܢܸܬܼܪܵܐ ܙܥܘܿܪܵܐ ܕܡ̣ܢ ܡ̇ܘܗܲܒܼܬܼܵܟ ܀", ":ܡܲܠܟܿܐ ܕܐܲܠܒܸܿܫ ܙܲܝܢܵܐ ܕܪܘܼܚܵܐ ܠܚܲܝܠܵܘܵܬܹ̈ܐ", "ܬܪܘܿܨ ܚܘܼܫܵܒܲܝܿ ܠܘܼܩܒܲܠ ܢܝܼܫܵܐ ܕܟܼܵܪܘܿܙܘܼܬܼܵܟ ܀", ":ܪܲܒܵܐ ܡܗܝܼܪܵܐ ܕܐܲܩܢܝܼ ܗܵܘܢܵܐ ܠܫܲܒܼܪܘܼܬܼ ܐ̄ܢܵܫܵܐ", "ܚܲܟܸܿܡ ܪܸܥܝܵܢܝ ܕܢܸܗܘܹܐ ܪܵܕܹܐ ܠܘܼܩܒܲܠ ܡܸܠܲܝ̈ܟ ܀", ":ܝܵܗܹ̇ܒܼ ܚܲܝܹ̈ܐ ܠܡܵܝܘܿܬܼܘܼܬܹܵܐ ܒܝܲܕܼ ܡ̇ܝ̈ܘܿܬܹܐ", "ܢܲܚܸܡ ܪܸ̈ܓܼܫܲܝ ܠܡܸܫܡܲܥ ܩܵܠܹ̇ܐ ܕܡܸܠܲܬܼ ܚܲܝܹ̈ܐ ܀", ":ܣܵܦܪܵܐ ܕܲܪܫ̣ܩ ܣܸܦܪܵܐ ܕܪܘܼܚܵܐ ܠܦܲܓܼܪ̈ܵܢܵܝܹܐ", "ܒܚܘܼܩܵܐ ܕܡܸܠܬܼܵܟ ܢܸܪܗܲܛ ܠܸܫܵܢܝ ܥܲܡ ܚܘܼܫܵܒܲܝ̈ ܀", ":ܒܵܟ ܢܸܬܼܗܲܓܿܘܿܢ ܪܸܓܼܫܹܐ ܘܙܵܘܥܹ̈ܐ ܥܲܝܢܹ̈ܐ ܘܗܵܘܢܵܐ", "ܕܕܲܡ ܢܸܬܼܚܲܣܟܿܘܼܢ ܡ̣ܢ ܥܸܢܝܵܢܵܐ ܕܣܪ̈ܝܼܩܵܬܼܵܐ ܀", ":ܠܵܟ ܫܵܐܹ̇ܠ ܐ̄ܢܵܐ ܥܘܼܕܪܵܢ ܪܘܼܚܵܐ ܡܲܬܬܲܪ ܟܠܵܐ", "ܗܲܒܼܠܝܼ ܕܝܼܠܵܟ ܕܐܸܬܼܢܹܐ ܒܕܸܝܼܠܵܟ ܥܲܠ ܚܵܟܼ̈ܡܵܬܼܵܟ ܀", ":ܐܲܢ̄ܬܿ ܐܲܥܬܲܪܹܝܗ̇ ܠܡܸܣܟܹܿܢܘܼܬܹܗ ܕܓܸܢܣܲܢ ܫܝܼܛܵܐ", "ܘܒܼܵܟ ܐܸܬܼܚܲܟܲܡ ܥܵܠܡܵܐ ܒܪܝܼܪܵܐ ܘܲܩ̣ܢܵܐ ܗܵܘܢܵܐ ܀", ":ܩܵܠܵܟ ܕܲܪܫܵܗ݂̇ ܠܐܘܼܪܚܵܐ ܕܚܲܝܹ̈ܐ ܒܹܝܬܼ ܡ̇ܝ̈ܘܿܬܹܐ", "ܘܐܲܝܟ ܗܲܕܿܝܼܐܵܐ ܗܘ̤ܵܐ ܦܘܼܩܕܼܵܢܵܟ ܠܠܵܐ ܝܼܕܲܥܬܲܢ ܀", ":ܒܐܝܼܙܓܲܕܿܘܼܬܼܵܐ ܕܲܒܼܢܲܝ̈ ܓܸܢܣܵܟ ܨܒܲܬ݂ܿ ܕܲܬܼܫܲܝܸܢ", "ܫܡܲܝܵܐ ܘܐܲܪܥܵܐ ܕܲܦܠܝܼܓܼܝܼܢ ܗ̄ܘ̣ܵܘ ܡܸܛܠ ܥܵܘ̣ܠܲܢ ܀", ":ܬܪܸܥܣܲܪ ܐ̄ܢܵܫܵܐ ܓ̣ܒܲܝܬܿ ܡ̣ܢ ܛܘܿܗܡܵܐ ܥܲܦܪܵܢܵܝܵܐ", "ܘܐܲܩܢܝܼܬܿ ܐܸܢܘܿܢ ܚܲܝܠܵܐ ܕܪܘܼܚܵܐ ܠܡܸܚܣܲܢ ܟܠܵܐ ܀", ":ܒܗܘܿܢ ܡܲܟܸܿܟܼܬܵܗ̇ ܠܲܛܪܘܼܢܘܼܬܹܗ ܕܡ̇ܘܬܵܐ ܘܒܼܝܼܫܵܐ", "ܘܲܒܼܗܘܿܢ ܟܲܒܸܿܫܬܿ ܪܵܘܡ̇ܐ ܘܥܘܼܡܩܵܐ ܬܹܚܝܬܼ ܫܘܼܠܛܵܢܵܟ ܀", ":ܬܪܸܥܣܲܪ ܟܹܐܦܹ̈ܐ ܦ̣ܣܲܠ ܨܸܒܼܝܵܢܵܟ ܡ̣ܢ ܛܘܼܪ ܐ̄ܢܵܫܵܐ", "ܘܲܥܒ݂ܲܕܿܬܿ ܐܸܢܘܿܢ ܐܲܝܟ ܫܲܬܸܐܣܹ̈ܐ ܠܒܸܢܝܵܢ ܚܘܼܒܵܟ ܀", ":ܒܲܬܼܪܸܥܣܲܪܬܵܐ ܐܲܝܟ ܕܲܒܼܝܲܪ̈ܚܹܐ ܡܫܲܡܫܲܝ̈ ܫܲܢ̄ܬܵܐ", "ܫܲܡܠܝܼܬܿ ܘܲܓ̣ܡܲܪܬܿ ܩܘܼܝܵܡ ܚܲܝܹ̈ܐ ܠܵܐ ܡܵܝ̈ܘܿܬܹܐ ܀", ":ܠܐܲܪܒܲܥܦܸܢ̈ܝܵܢ ܫܲܕܲܪܬܿ ܐܸܢܘܿܢ ܙܵܘܓܿܝܼ̈ܢ ܙܵܘܓܿܝܼ̈ܢ", "ܘܦܲܠܚ̣ܘܼܗ̇ ܠܐܲܪܥܵܐ ܘܲܥܩ݂ܲܪܘ ܡܸܢܵܗ̇ ܝܲܥܪܵܐ ܕܥܵܘ̣ܠܵܐ ܀", ":ܓ̣ܒܲܝܬܿ ܬܘܼܒܼ ܫܲܒܼܥܝܼܢ ܘܲܡ̣ܠܲܝܬܿ ܐܸܢܘܿܢ ܪܘܼܚܵܐ ܕܚܲܝܹ̈ܐ", "ܘܢܸܦܚܘܼܢ ܒܐܲܦܵܘ̈ܗܝ ܕܥܵܠܡܵܐ ܢܫܲܡܬܼܵܐ ܕܪܘܼܚ ܚܲܝܘܼܬܼܵܐ ܀", ":ܘܡ̣ܢ ܕܐܸܬܼܢܲܚܲܡܘ ܪܵܘܡܵܐ ܘܥܘܼܡܩܵܐ ܒܩܵܠ ܦܘܼܩܕܵܢܵܟ", "ܗܲܒܸܿܒܼܘ ܘܲܛܥܲܢܘ ܦܹܐܪܹ̈ܐ ܕܫܘܼܒܼܚܵܐ ܠܫ̣ܡ ܪܲܒܿܘܼܬܵܪܟ ܀", "ܣܓܼܝܼ ܠܹܗ ܚܨܵܕܼܵܐ ܕܦܹܐܪ̈ܲܝ ܙܲܪܥܵܟ ܕܐܲܪܡܝܼܬܿ ܒܐܲܪܥܲܢ:", "ܘܲܙܥܘܼܪܝܼܢ ܗ̄ܘ̣ܵܘ ܦܵܥܠܹ̈ܐ ܕܪܘܼܚܵܐ ܕܲܢܟܲܢܫܘܼܢܵܝܗܝ ܀", ":ܪܡܲܙ̣ ܨܸܒܼܝܵܢܵܟ ܠܘܵܬܼ ܡܫܲܡܫܵܢܹ̈ܐ ܕܟܼܵܪܘܿܙܘܼܬܼܵܟ", "ܕܲܢܦܝܼܣܘܼܢܵܟ ܕܬܲܦܸܩ ܦܵܥܠܹ̈ܐ ܠܕܘܼܢܵܫ ܙܲܪܥܵܟ ܀", ":ܦܪܲܣܬ̣ܵܝܗܝ ܠܥܘܼܬܼܪܵܐ ܕܚܹܝܠ ܡ̇ܘܗܲܒܼܬܼܵܟ ܥܲܠ ܟܠ ܬܸܓܼܡܝܼ̈ܢ", "ܘܲܩܪ݂ܲܬܿ ܐܲܟܲܚ̄ܕܼ ܠܛܵܒܹ̈ܐ ܘܒܼܝܼܫܹ̈ܐ ܠܡܸܫܬܿܘܼܬܼ ܚܘܼܒܵܟ ܀", ":ܓ̣ܒܲܬܿ ܡ̣ܢ ܛܵܒܹ̈ܐ ܕܬܲܛܸܢ ܛܵܒܹ̈ܐ ܠܦܘܼܠܚܵܢ ܩܘܼܫܬܵܐ", "ܘܲܩܪ̣̰ܵܝܬܿ ܟܸܢܫܹ̈ܐ ܕܢܲܩܢܘܿܢ ܣܲܒܼܪܵܐ ܠܲܕܼܠܵܐ ܣܲܒܼܪܵܐ ܀", ":ܒܝܕܼ ܙܲܕܿܝܼܩܹ̈ܐ ܓܠ݂ܲܝܬܿ ܟܹܐܢܘܼܬܼܵܟ ܕܪܵܚܹ̇ܡ ܩܘܼܫܬܵܐ ܐܢ̄ܬܿ", "ܘܲܒܼܚܲܛܵܝܹ̈ܐ ܚܵܘܝܼܬܿ ܥܘܼܬܼܪܵܐ ܕܒܲܣܝܼܡܘܼܬܼܵܟ ܀", ":ܒܐܲܝܠܹܝܢ ܕܲܦܢ̣ܵܘ ܒܝܲܕܼ ܨܸܒܼܝܵܢܵܐ ܓܠ݂ܲܝܬܿ ܚܹܐܪܘܼܬܲܢ", "ܘܒܲܐܝܠܹܝܢ ܕܥܲܨܝܼܘ ܚܵܘܝܼܬܿ ܘܲܡܫܹܝܬܿ ܚܹܝܠ ܟܠܡܸܕܲܡ ܀", ":ܬܪܸܥܣܲܪ ܢܩܲܦ̣ܘܼܟ ܒܝܲܕܼ ܨܼܒܼܝܵܢܵܐ ܘܚܹܝܠ ܐܵܬܼ̈ܘܵܬܼܵܐ", "ܘܲܠܪܵܕܼܘܿܦܵܟ ܥܨ̣ܵܝܗܝ ܦܘܼܩܕܵܢܵܟ ܟܲܕܼ ܠܵܐ ܨܵܒܹ̇ܐ ܀", ":ܫܵܐܘܿܠ ܥܲܨܝܼ ܠܘܼܩܒܲܠ ܡܸܠܹ̈ܐ ܕܟܼܵܘܿܪܙܘܼܬܼܵܟ", "ܘܟܲܕܼ ܠܵܐ ܨܵܒܹ̇ܐ ܟܲܕܼܢܹܗ ܪܸܡܙܵܟ ܒܢܝܼܪܵܐ ܕܚܘܼܒܵܟ ܀", ":ܛܲܢܵܢܵܐ ܗ̄ܘ̣ܵܐ ܕܛܵܐܹܿܝܢ ܟܠܢܵܫ ܚܠܵܦ ܢܵܡܘܿܣܵܐ", "ܘܲܡܣܲܟܹܿܐ ܗ̄ܘ̣ܵܐ ܠܦܘܼܪܥܵܢ ܐܲܓܼܪܵܐ ܢܵܡܘܿܣܵܝܵܐ ܀", ":ܐܲܬܼܠܹܝܛܵܐ ܗ̄ܘ̣ܵܐ ܕܐܲܡܝܼܢ ܛܵܐܹ̇ܢ ܢܵܡܘܿܣܵܐܝܼܬܼ", "ܟܲܕܼ ܣܵܒ̇ܲܪ ܗ̄ܘ̣ܵܐ ܠܡܸܙܟܵܐ ܒܪܲܗܛܵܐ ܐܲܪܥܵܢܵܝܵܐ ܀", ":ܐܲܪܥܵܢܵܐܝܼܬܼ ܡܸܬܼܟܲܬܲܫ ܗ̄ܘ̣ܵܐ ܒܐܵܓܼܘܿܢ ܥܲܡܠܹ̈ܐ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܠܵܐ ܡܸܬܼܟܲܠܲܠ ܒܸܠܥܵܕܼ ܪܘܼܚܵܐ ܀", ":ܒܲܢܛܘܼܪ̈ܵܬܼܵܐ ܒܸܣܪ̈ܵܢܝܵܬܼܵܐ ܡܸܬܼܚܲܙܲܩ ܗ̄ܘ̣ܵܐ", "ܟܲܕܼ ܢܵܚܹ̇ܬܼ ܗ̄ܘ̣ܵܐ ܠܕܲܪܵܐ ܟܠܝܘܿܡ ܒܪܸ̈ܓܼܫܲܝ ܦܲܓܼܪܵܐ ܀", ":ܙܲܝܢܵܐ ܡܚܝܼܒܵܐ ܠܒܼܝܼܫ ܗ̄ܘ̣ܵܐ ܟܠܢܵܫ ܥܲܡ ܗܲܕܿܡܵܘ̈ܗܝ", "ܘܡܸܬܼܥܵܘܲܟ ܗ̄ܘ̣ܵܐ ܨܸܒܼܝܵܢ ܢܲܦܫܹܗ ܡ̣ܢ ܕܲܠܡܸܙܟܵܐ ܀", ":ܢܝܼܫܵܐ ܪܲܒܵܐ ܕܫܸܡ ܒܵܪܘܿܝܵܐ ܛܥܝܼܢ ܗ̄ܘ̣ܵܐ ܒܢܲܦܫܹܗ", "ܘܲܡܙܲܝܲܚ ܗ̄ܘ̣ܵܐ ܚܕܵܐ ܬܵܘܕܲܝܼܬܼܵܐ ܒܓܼܵܘ ܪܸܥܝܵܢܹܗ ܀", ":ܝܲܬܿܝܼܪ̈ܵܬܼܵܐ ܚܫܝܼ̈ܒܼܵܢ ܗ̣̄ܘܲܝ̈ ܠܹܗ ܟܠ ܣܸܓܼ̈ܕܵܬܼܵܐ", "ܕܠܵܐ ܡܩܲܒܸܿܠ ܗ̄ܘ̣ܵܐ ܐܲܠܵܗ ܢܘܼܟܼܪܵܝ ܐܵܠܲܐ ܐܸܢ ܚܲܕܼ ܀", ":ܒܗܵܢܵܐ ܢܝܼܫܵܐ ܪܵܕܹܦ ܗ̄ܘ̣ܵܐ ܠܵܗ̇ ܠܟܼܵܪܘܿܙܘܼܬܼܵܐ", "ܒܝܲܕܼ ܣܵܒܲ̇ܪ ܗ̄ܘ̣ܵܐ ܕܢܘܼܟܼܪܵܝܘܼܬܼܵܐ ܗ̄ܝܼ ܠܐܲܠܵܗ ܟܠܵܐ ܀", ":ܫ̣ܡܲܥ ܛܲܢܵܢܵܐ ܛܸܒܵܐ ܚܲܕܼܬܼܵܐ ܕܒܼܘܼܕܵܩ ܩܢܘܿܡܹ̈ܐ", "ܘܛܲܢ݂ ܘܐܸܬܼܥܲܙܲܙ ܕܢܸܬܼܒܲܥ ܨܲܥܪܵܐ ܕܫܸܡ ܒܵܪܘܿܝܵܐ ܀", ":ܚܙ̣ܵܐ ܕܲܡܣܲܝܒܼܝܼܢ ܚܕܲܬܵܐ ܒܐܲܪܥܵܐ ܐ̄ܢܵܫܵܐ ܒܨܝܼܪܹ̈ܐ", "ܘܲܠܒܸܫ̣ ܙܲܝܢܵܐ ܕܢܸܚܪܘܿܒܼ ܐܸܢܘܿܢ ܐܲܝܟ ܕܲܠܒܼܝܼܫܹ̈ܐ ܀", ":ܠܵܐ ܣܲܝܒܲܪ ܗ̄ܘ̣ܵܐ ܕܲܚ̣ܙܵܐ ܕܢܵܨܲ̇ܚ ܫܸܡ ܒܲܪܢܵܫܵܐ", "ܘܡܸܬܼܩܲܠܲܣ ܗ̄ܘ̣ܵܐ ܡ̣ܢ ܟܠ ܦܘܼܡܝܼ̈ܢ ܫܸܡ ܥܵܒܼܘܿܕܼܵܐ ܀", ":ܛܢܵܢܵܐ ܫܲܓܼܪܹܗ ܥܲܙܝܼܙܵܐܝܼܬܼ ܒܲܕܼܡܘܼܬܼ ܢܘܼܪܵܐ", "ܘܲܒܼܥܵܐ ܕܢܵܘܩܸܕܼ ܕܲܟܼܝܘܼܬܼ ܚܵܛܹ̈ܐ ܐܲܝܟ ܕܲܠܝܲܥܪܵܐ ܀", ":ܠܡܵܢ ܠܲܡ ܡܲܫܘܹܝܢ ܟܝܵܢܵܐ ܥܒܼܷܝܼܕܼܵܐ ܥܲܡ ܥܵܒܼܘܿܕܼܵܐ", "ܘܲܠܡܵܢ ܡܲܥܠܝܼܢ ܥܲܡ ܐܝܼܬܼܘܼܬܼܵܐ ܚܲܝܠܵܐ ܐ̄ܚܪܹܢܵܐ ܀", ":ܠܡܵܢܵܐ ܡܩܲܪܒܼܝܼܢ ܣܸܓܼܕܲܬܼ ܟܲܣܝܵܐ ܠܦܲܓܼܪܵܢܵܝܵܐ", "ܘܡ̇ܢ ܡܸܬܼܝܲܩܲܪ ܓܲܒܼܪܵܐ ܨܠܝܼܒܼܵܐ ܒܫܸܡ ܐܲܠܵܗܵܐ ܀", ":ܠܵܐ ܡܣܲܝܒܲܪ ܐ̄ܢܵܐ ܨܲܥܪܵܐ ܪܲܒܵܐ ܕܲܫܡܹܗ ܕܐܲܠܵܗܝ", "ܕܝܵܗ̄ܒܿܝܼܢ ܐ̄ܢܵܫܵܐ ܫܸܡ ܪܲܒܿܘܼܬܹܗ ܠܲܥܒܼܵܕܼ ܐܝܼܕܼܵܘ̈ܗܝ ܀", ":ܠܵܐ ܙܵܕܹܿܩ ܠܝܼ ܕܐܲܗܡܹܐ ܘܐܸܫܬܿܘܿܩ ܡ̣ܢ ܘܵܠܝܼܬܼܵܐ", "ܕܠܵܐ ܐܸܬܼܩܲܛܪܲܓܼ ܡ̣ܢ ܢܵܡܘܿܣܵܐ ܕܙܲܗܲܪ ܗܵܕܹܐ ܀", ":ܡܘܼܫܹܐ ܓܠ̣ܵܐ ܠܝܼ ܕܠܵܐ ܢܸܗܘܹܐ ܠܵܟ ܐܲܠܵܟ ܢܘܼܟܼܪܵܝ", "ܘܗܘ̤ ܒܲܕܲܩ ܠܝܼ ܕܠܵܐ ܫܲܪܝܼܪܝܼܢ ܚܓܲܪܼ̈ܬܹܗ ܕܗܵܘܹ̇ܝܢ ܀", ":ܟܠ ܐܲܠܵܗܹ̈ܐ ܕܠܵܐ ܥܒ݂ܲܕܼܘ ܘܐܲܬܼܩܸܢܘ ܫܡܲܝܵܐ ܘܐܲܪܥܵܐ", "ܢܹܐܒܼܕܿܘܼܢ ܠܲܓܼܡܵܪ ܘܠܵܐ ܢܸܬܿܕܲܟܼܪܘܼܢ ܥܘܼܗܕܵܢܲܝ̈ܗܘܿܢ ܀", ":ܒܗܵܕܹܐ ܬ̣ܢܘܲܝ ܠ̣ܒܸܫ ܚܲܡܝܼܡܵܐ ܛܢܵܢܵܐ ܩܲܫܝܵܐ", "ܘܪܵܕܹܦ ܗ̄ܘ̣ܵܐ ܠܹܗ ܠܲܫܡܵܐ ܕܝܼܫܘܿܥ ܐܲܝܟ ܢܘܼܟܼܪܵܝܵܐ ܀", ":ܪܲܕܼܦܹܗ ܠܲܫܡܹܗ ܕܠܵܐ ܢܸܣܬܲܪܲܪ ܒܹܝܬܼ ܥܸܒܼܪ̈ܵܝܹܐ", "ܘܲܛܪܕܼ ܐܸܢܘܿܢ ܠܲܡܣܲܒܪ̈ܵܢܵܘܗܝ ܠܒܲܪ ܡ̣ܢ ܥܲܡܵܐ ܀", ":ܘܕܲܚܙ̣ܵܐ ܕܢܸܦܩܲܬ̤ ܟܵܪܘܿܙܘܼܬܼܵܐ ܠܒܹܝܬܼ ܢܘܼܟܼܪ̈ܵܝܹܐ", "ܫܲܓܼܪܹܗ ܛܢܵܢܵܐ ܕܢܹܐܚܘܿܕܼ ܒܐܲܦܹܝܗ̇ ܐܵܦ ܒܹܝܬܼ ܥܲܡܡܹ̈ܐ ܀", ":ܫܩܲܠ̣ ܫܘܼܠܛܵܢܵܐ ܡ̣ܢ ܪܹ̈ܫܢܹܐ ܣ̈ܡܲܝܵܐ ܕܥܵܘ̣ܠܵܐ", "ܘܲܢܦ݂ܲܩ ܢܸܪܕܿܘܿܦ ܢܘܼܗܪܵܐ ܕܲܪܕܲܦ ܠܚܸܫܟܵܐ ܕܛܘܼܥܝܲܝ ܀", ":ܚ̣ܙܲܩ ܛܲܢܵܢܵܐ ܒܐܘܼܪܚܵܐ ܕܥܲܡܡܹ̈ܐ ܠܡܸܪܕܲܦ ܢܘܼܗܪܵܐ", "ܘܐܲܙܠܸܓܼ ܡܸܢܫܹܠܝ ܚܲܕܼ ܙܲܠܝܼܩܵܐ ܘܲܡ̣ܚܵܝܗܝ ܘܐܲܪܡ̇ܝܗܝ ܀", ":ܒܫܲܒܼܛܵܐ ܕܢܘܼܗܪܵܐ ܡ̣ܚܵܝܗܝ ܒܲܣܝܼܡܵܐ ܠܗܵܘ̇ ܛܲܢܵܢܵܐ", "ܕܲܡܚܵܘܹܐ ܠܹܗ ܕܗܵܘ̇ ܡܵܐ ܕܣܵܢܹ̇ܐ ܒܹܗ ܡܸܬܼܢܲܓܲܕ ܀", ":ܓܹܐܪܵܐ ܕܢܘܼܗܪܵܐ ܫ̣ܕܼܵܐ ܒܹܗ ܘܲܡ̣ܚܵܝܗܝ ܥܲܠ ܒܵܒܼܵܬܹ̈ܗ", "ܘܫܲܩ̣ܠܹܗ ܠܢܘܼܗܪܹܗ ܕܿܨܒܼܵܐ ܕܢܸܪܕܿܘܿܦ ܢܘܼܗܪܵܐ ܕܟܼܠܵܐ ܀", "ܒܢܘܼܗܪܵܐ ܢܲܓܼܕܹܿܗ ܥܲܠ ܢܲܗܝܼܪܹܗ ܠܪܵܕܹܦ ܢܘܼܗܪܵܐ:", "ܘܥܲܠ ܦܲܪܨܘܿܦܹܗ ܡ̣ܚܵܝܗܝ ܘܐܲܙܝܼܥܹܗ ܠܪܵܕܹܦ ܠܲܫܡܹܗ ܀", ":ܒܠܲܥ̣ ܘܐܸܣܬܲܡܝܼ ܢܘܼܗܪܵܐ ܕܥܲܝܢܵܘ̈ܗܝ ܒܲܪ̈ܵܝܵܬܼܵܐ", "ܘܲܕܿܢܲܚ̣ ܡܸܢܫܹܠܝ ܢܘܼܗܪܵܐ ܟܲܣܝܵܐ ܒܓܼܵܘ ܪܸܥܝܵܢܹܗ ܀", ":ܚ̣ܙܵܐ ܢܲܗܝܼܪܵܐ ܕܥܵܠܹ̇ܒܼ ܢܘܼܗܪܹܗ ܠܐܸܣܦܹܝܪ ܫܸܡܫܵܐ", "ܘܲܫܡ݂ܲܥ ܩܵܠܵܐ ܕܗܲܢܝܼ ܘܲܪܚܝܼܡ ܡ̣ܢ ܟܠ ܩܵܠܝܼ̈ܢ ܀", ":ܫܵܐܘܿܠ ܫܵܐܘܿܠ ܩܪ̣ܵܝܗܝ ܢܝܼܚܵܐܝܼܬܼ ܐܲܝܟ ܝܵ̇ܕܲܥ ܠܹܗ", "ܘܚܵܘܝܼ ܕܲܡܦܵܣ ܒܹܗ ܒܲܛܢܵܢܹܗ ܠܘܼܩܒܲܠ ܡܸܠܘ̈ܗܝ ܀", ":ܡ̇ܢ ܪܵܕܦܲܬܼ ܠܝܼ ܓܙܝܼܪܵܐ ܕܦܲܓܼܪܵܐ ܘܥܘܼܪܠܵܐ ܕܠܸܒܵܐ", "ܘܡ̇ܢ ܛܵܪܕܲܬܿ ܠܹܗ ܠܲܫܡܵܐ ܕܡ̇ܪܘܼܬܼܝ ܐܲܝܟ ܢܘܼܟܼܪܵܝܵܐ ܀", ":ܠܡܵܢܵܐ ܠܚܝܼܡܲܬܿ ܥܲܠ ܟܵܪ̈ܘܿܙܲܝ ܥܲܙܝܼܙܵܐܝܼܬܼ", "ܘܲܨܗܹܝܬܿ ܠܲܕܼܡ̇ܐ ܕܲܡܣܲܒܿܪ̈ܵܢܲܝ ܟܲܕܼ ܠܵܐ ܚ̣ܛܵܘ ܠܵܟ ܀", ":ܠܡܵܢܵܐ ܒܵܥܹ̇ܝܬܿ ܕܬܸܣܬܿܘܿܪ ܪܵܘܡܵܐ ܕܒܸܢܝܵܢ ܚܘܼܒܵܐ", "ܘܬܸܕܼܠܘܿܚ ܫܲܝܢܵܐ ܕܐܸܬܼ݂ܵܐ ܢܫܲܝܸܢ ܥܵܠܡܵܐ ܦܠܝܼܓܼܵܐ ܀", ":ܠܡܵܢ ܡܸܬܼܟܲܬܿܫܲܬܿ ܥܲܡ ܚܲܣܝܼܢܵܐ ܕܚܲܣܢܹܗ ܠܡܵܘܬܵܐ", "ܘܲܠܡܵܢ ܫܵܕܹ̇ܝܬܿ ܓܹܐܪ̈ܲܝ ܚܸܡܬܼܵܟ ܒܙܵܟܹ̇ܐ ܠܟܼܠܵܐ ܀", ":ܩܫܹܐ ܗ̄ܘ̣ ܠܵܟ ܓܲܒܼܪܵܐ ܠܲܡܒܲܥܵܛܘܼ ܠܥܸܠ ܡ̣ܢ ܥܘܼܩܣܹ̈ܐ", "ܘܠܵܐ ܡܨܹܝܬܿ ܕܬܹܐܚܘܿܕܼ ܕܲܪܵܐ ܒܪܸ̈ܓܿܫܹܐ ܥܲܡ ܪ̈ܘܼܚܵܢܹܐ ܀", ":ܡܚܝܼܠܘܼ ܟܝܵܢܵܟ ܠܡܸܣܥܵܐ ܠܪܵܘܡ̇ܐ ܠܐܲܝܟܵܐ ܕܐܝܼܬܲܝ", "ܘܠܵܐ ܡܲܦܲܣ ܠܵܟ ܠܡܸܣܲܩ ܨܹܐܕܲܝ ܟܲܕܼ ܒܸܣܪܵܢܵܐ ܐܢ̄ܬܿ ܀", ":ܠܡܵܢ ܪܲܕܼܦܲܬܿ ܠܝܼ ܐܲܝܟ ܕܲܠܡܝܼܬܵܪܐ ܫܓܼܝܼܪ ܒܲܛܢܵܢܵܐ", "ܘܡܵܢܵܐ ܡܨܲܚܹܝܬܿ ܫܹܡܝ ܝܲܩܝܼܪܵܐ ܠܥܹܝܢ ܚܲܙܵܝܹ̈ܐ ܀", ":ܠܡܵܢ ܛܲܢܝܼܢܲܬܿ ܚܠܵܦ ܢܵܡܘܿܣܵܐ ܣܵܦܪܵܐ ܫܲܒܼܪܵܐ", "ܫܒܼܘܿܩ ܫܲܒܼܪܘܼܬܼܵܐ ܘܬܼܵܐ ܐܸܬܼܩܲܪܲܒܼ ܠܲܓܼܡܝܼܪܘܼܬܼܵܐ ܀", ":ܠܵܘ ܡܝܼܬܼܵܐ ܐ̄ܢܵܐ ܐܲܟܼܡܵܐ ܕܪܵܢܹ̇ܝܬܿ ܐܸܠܵܐ ܚܲܝܵܐ", "ܘܒܼܝܼ ܡܸܬܼܩܲܝܡܝܼܢ ܚܲܝܹ̈ܐ ܡܠܝܼܟܹ̈ܐ ܘܫܲܝܢܵܐ ܕܟܼܠܵܐ ܀", ":ܐܵܦܸܢ ܡܝܼܬܹܿܬܼ ܥܵܘ̇ܠܵܐܝܼܬܼ ܡ̣ܢ ܡܲܪ̈ܵܚܹܐ", "ܐܸܠܵܐ ܚܲܝ ܐ̄ܢܵܐ ܒܚܲܝܹ̈ܐ ܚܲܕܬܹ̈ܐ ܕܠܵܐ ܫܘܼܠܵܡܵܐ ܀", ":ܗܵܠܹܝܢ ܡܲܠܸܠ ܩܵܠܵܐ ܚܲܝܵܐ ܥܲܡ ܡ̇ܝܘܿܬܼܵܐ", "ܘܐܲܚܝ̣ܕܹܿܗ ܓܘܼܢܚܵܐ ܘܙܵܥ ܘܐܼܬܼܒܲܠܗܝܼ ܒܩܵܠܵܐ ܘܢܘܼܗܪܵܐ ܀", ":ܒܲܬܼܪܹܝܢ ܣܵܗ̈ܕܹܿܐ ܚܵܘܝܼ ܫܪܵܪܹܗ ܚܲܝܵܐ ܠܡܝܼܬܼܵܐ", "ܒܩܵܠܵܐ ܘܢܘܼܗܪܵܐ ܓܠ̣ܵܐ ܥܲܠ ܚܲܝܵܘ̈ܗܝ ܘܥܲܠ ܫܘܼܠܛܵܢܹܗ ܀", ":ܒܩܵܠܵܐ ܐܲܠܦܹܗ ܕܠܵܐ ܗ̄ܘ̣ܵܐ ܡܝܼܬܼܵܐ ܐܲܟܼܡܵܐ ܕܲܣܒ݂ܲܪ", "ܘܲܒܼܝܲܕܼ ܢܘܼܗܪܵܐ ܚܵܕܝܼ ܫܪܵܪܵܐ ܕܟܼܵܪܘܼܙܘܼܬܹܗ ܀", ":ܣܒ݂ܲܪ ܛܲܢܵܢܵܐ ܕܠܲܒܲܪܢܵܫܵܐ ܩܛܝܼܠܵܐ ܪܵܕܹܦ", "ܘܲܚܙ̣ܵܝܗܝ ܕܲܢܛܝܼܪ ܬܵܓܼܵܐ ܒܪܵܘܡ̇ܐ ܘܡܲܡܠܸܟ ܥܲܠܐ ܟܠ ܀", ":ܒܫܘܼܒܼܚܵܐ ܪܲܒܵܐ ܚܵܘܼܝ ܢܲܦܫܹܗ ܠܥܹܝܢ ܪܵܕܼܘܿܦܹܗ", "ܐܲܝܟ ܕܲܒܼܐ̄ܪܵܙܵܐ ܕܲܒܼܓܸܠܝܵܢܵܐ ܕܲܒܼܫܘܼܠܵܡܵܐ ܀", ":ܐ̄ܪܵܙ ܗܵܘ̇ ܫܘܼܒܼܚܵܐ ܚܵܘܝܼ ܒܗܵܘܢܵܐ ܠܵܘ ܒܲܚܙܵܬܼܵܐ", "ܕܠܵܐ ܡܨܸܐ ܦܲܓܼܪܵܐ ܕܢܸܚܙܹܐ ܒܪܸ̈ܓܼܫܹܐ ܠܗܵܝ̇ ܬܸܫܿܒܘܿܚܬܐ ܀", ":ܠܵܐ ܗ̄ܘ̣ܵܐ ܩܢܘܿܡ̇ܐ ܚܙܲܝ̈ ܒܵܒܼܵܬܹ̈ܐ ܒܸܣܪ̈ܵܢܝܵܬܼܵܐ", "ܐܸܠܵܐ ܐ̄ܪܵܙܵܐ ܕܨܲܠܡܵܐ ܓܲܠܝܵܐ ܕܲܟܼܣܸܐ ܒܪܵܘܡ̇ܐ ܀", ":ܒܢܘܼܗܪܵܐ ܕܡ̣ܢ ܫܹܠܝ ܫ̣ܘܵܐ ܕܢܸܬܼܒܲܩܸܐ ܗܘ̤ ܘܲܕܼܥܲܡܹܗ", "ܘܣܘܼܟܵܠ ܡܸܠܹ̈ܐ ܠܹܗ ܒܲܠܚܘܿܕܼܵܘܗܝ ܡܸܬܼܦܲܫܲܩ ܗ̄ܘ̣ܵܐ ܀", ":ܚܙ̣ܵܘ ܢܲܗܝܼܪܵܐ ܘܲܫ̣ܡܲܥܘ ܩܵܠܵܐ ܗܘ̤ ܘܐܵܦ ܗܸܢ̣ܘܲܢ", "ܠܗܘܿܢ ܒܲܪܬܼ ܩܵܠܵܐ ܠܹܗ ܦܘܼܫܵܩܵܐ ܕܲܟܼܣܸܐ ܒܩܵܠܵܐ ܀", ":ܐܘܿ ܬܸܕܼܡܘܼܪܬܵܐ ܕܲܠܘܵܬܼ ܫܵܐܘܿܠ ܡܸܣܬܲܥܪܵܐ ܗ̄ܘ̣ܵܬܼ", "ܕܲܫܡܲܥ ܩܵܠܵܐ ܕܲܟܼܣܸܐ ܘܲܓܲܠܸܐ ܗܘ̤ ܘܲܕܿܥܲܡܹܗ ܀", ":ܐܘܿ ܡܲܫܡܲܥܬܼܵܐ ܕܟܲܕܼ ܫܲܘܝܵܐ ܗ̄ܘ̣ܵܬܼ ܠܵܐ ܫܲܘܝܵܐ ܗ̄ܘ̣ܵܬܼ", "ܘܚܲܕܼ ܡܣܸܬܲܟܲܠ ܘܲܐ̄ܚܪܹܝܢ ܩܵܐܹ̇ܡ ܒܲܕܼܡܘܼܬܼ ܚܲܪܫܵܐ ܀", ":ܫܵܡ̇ܥܝܼܢ ܩܵܠܵܐ ܕܲܡܬܲܪܓܸܿܡ ܗ̄ܘ̣ܵܐ ܐܲܝܟ ܡܲܡܲܠܠܗܘܿܢ", "ܘܲܟܼܣܸܐ ܚܲܝܠܹܗ ܡ̣ܢ ܡܲܫܡܲܥܬܼܵܐ ܘܡ̣ܢ ܪܸܥܝܵܢܵܐ ܀", ":ܚܲܕܼ ܫܵܡܲ݁ܥ ܗ̄ܘ̣ܵܐ ܘܥܲܡܹܗ ܕܫܸܡܥܵܐ ܐܵܦ ܣܘܼܟܵܠܹܗ", "ܘܲܐ̄ܚܪܹܝܢ ܫܵܡܲ݁ܥ ܫܸܡܥܵܐ ܕܿܓܼܢܝܼܙ ܡ̣ܢ ܒܘܼܝܵܢܵܐ ܀", ":ܫܵܐܘܿܠ ܫܵܡܲ݁ܥ ܘܝܵ̇ܠܹܦ ܚܲܝܠܵܐ ܕܗܵܘ̇ ܡܵܐ ܕܫܵܡܲ݁ܥ", "ܘܠܲܟܼܢܵܘܵܬܹ̈ܗ ܐܲܝܟ ܬܸܡܗܵܐ ܒܫܘܼܚܠܵܦ ܩܵܠܵܐ ܀", ":ܥܲܡܹܗ ܒܲܠܚܘܿܕܼ ܡܸܣܬܵܘܲܕ ܗ̄ܘ̣ܵܐ ܐ̄ܪܵܙܵܢܵܐܝܼܬܼ", "ܐܲܝܟ ܒܲܪ ܟܝܵܢܵܐ ܕܝܵ̇ܕܲܥ ܕܢܵܛܲ̇ܪ ܐ̄ܪܵܙܵܐ ܕܡܵܪܹܗ ܀", ":ܐܲܠܦܹܗ ܩܵܠܵܐ ܕܲܣܪܝܼܩܵܐܝܼܬܼ ܡܲܩܪܸܒܼ ܥܲܡܹܗ", "ܘܚܵܘܝܹܗ ܒܓܸܠܝܵܐ ܕܠܵܐ ܙܵܕܹܿܩ ܠܹܗ ܠܡܸܬܼܟܲܬܵܫܘܼ ܀", ":ܐܵܦ ܗܘ̤ ܩܲܒܸܿܠ ܘܲܫܡ݂ܲܥ ܘܲܫܠܸܡ ܠܐܲܝܕܼܵܐ ܕܲܫܡ݂ܲܥ", "ܘܦܲܢܝܹܗ ܠܗܵܘ̇ ܕܲܩܪ̣ܵܐ ܠܹܗ ܒܲܣܝܼܡܵܐܝܼܬܼ ܀", ":ܡܲܢ ܐܲܢ̄ܬܿ ܠܲܡ ܡܵܪܝ ܫܵܐܘܿܠ ܦܲܢܝܼ ܠܘܵܬܼ ܗܵܘ̇ ܕܲܩܪܲܝܗܝ", "ܡܲܢ ܐܲܢ̄ܬܿ ܕܲܟܼܣܹܝܬܿ ܘܲܓܼܠܸܐ ܩܵܠܵܟ ܒܝܲܕܼ ܣܘܼܥܪ̈ܵܢܹܐ ܀", ":ܐ̄ܢܵܐ ܐ̄ܢܵܐ ܝܼܫܘܿܥ ܕܐܲܢ̄ܬܿ ܪܵܕܹܦ ܐܲܢ̄ܬܿ ܥ̣ܢܵܝܗܝ ܒܲܣܝܼܡܵܐ", "ܐ̄ܢܵܐ ܐ̄ܢܵܐ ܕܡܝܼܬܹܿܬܼ ܘܐܲܚܝܲܢܝ ܚܲܝܠܵܐ ܕܠܲܒܼܫܲܢܝ ܚܘܼܒܹܿܗ ܀", ":ܐ̄ܢܵܐ ܐ̄ܢܵܐ ܕܨܲܠܒܼܘܼܢܝ ܙܲܪܥܹܗ ܕܐܲܒܼܪܵܡ ܥܲܠ ܪܹܫ ܩܲܝܣܵܐ", "ܘܲܙܩܲܦ̣ܬܵܗ̇ ܥܲܡܝ ܡܝܼܘܿܬܼܘܼܬܼܵܐ ܕܐܲܚܹܝܗ̇ ܒܚܲܝܲܝ̈ ܀", ":ܐ̄ܢܵܐ ܐ̄ܢܵܐ ܕܢܸܚܬܹܿܬܼ ܒܲܕܼܡܵܐ ܕܲܩܢܘܿܡܝ ܠܥܘܼܡܩܵܐ ܕܲܫܝܘܿܠ", "ܘܲܫܪܹ̇ܝܬܼ ܡܸܢܵܗ̇ ܚܒܼܝܼܫܹ̈ܐ ܕܢܘܼܓܼܪܵܐ ܕܲܚܒ݂ܲܫ ܡܵܘܬܵܐ ܀", ":ܠܝܼ ܗ̄ܘ̣ ܨܲܚܝܼܬܿ ܐܲܝܟ ܕܲܠܡܝܼܬܼܵܐ ܕܡܝܼܬܼ ܘܐܸܬܼܚܲܒܿܠ", "ܚܙܝܼ ܘܐܸܣܬܲܟܲܠ ܕܚܲܝ ܐ̄ܢܵܐ ܒܚܲܝܹ̈ܐ ܕܠܵܐ ܫܘܼܠܵܡܵܐ ܀", ":ܗܵܐ ܚܵܘܝܼܬܵܟ ܚܲܝܠܵܐ ܕܙܵܟܼܘܼܬܼܝ ܒܚܲܕܼ ܣܘܼܥܪ̈ܵܢܹܐ", "ܦܘܼܫ ܠܵܐ ܬܸܪܕܿܘܿܦ ܒܵܬܲܪ ܚܲܝܠܵܐ ܕܲܩܫܹܐ ܡܸܢܵܟ ܀", "ܚܙܝܼ ܡ̣ܢ ܐܲܝܟܵܐ ܡܲܠܠܹܬܼ ܥܲܡܵܟ ܒܲܣܝܼܡܵܐܝܼܬܼ:", "ܘܠܵܐ ܢܸܛ̇ܪܹܬܼ ܠܵܟ ܥܝܵܪܬܵܐ ܕܨܲܥܪܵܐ ܕܨܲܚܝܼܬܿ ܠܲܩܢܘܿܡܝ ܀", ":ܟܲܕܼܘ ܪܕܿܦܬܵܢܝ ܕܠܵܐ ܚܵܘܣܵܢܵܐ ܒܝܲܕܼ ܟܵܪ̈ܘܿܙܲܝ", "ܟܠܝܼ ܣܲܦܸܣܸܪܵܟ ܘܦܘܼܫ ܡܢ݂ ܚܲܪܒܵܐ ܕܲܡܫܲܡܫܵܢܲܝ̈ ܀", ":ܚܙ̣ܵܐ ܚܲܡܝܼܡܵܐ ܠܫܲܠܗܹܒܼܝܼܬܼܵܐ ܕܟܲܣܝܵܐ ܒܡܸܠܹ̈ܐ", "ܘܩܸܪܲܬ̤ ܚܸܡܬܼܵܐ ܕܛܲܢܵܢܘܼܬܹܗ ܘܢܵܚ̣ ܘܐܸܫܬܲܝܲܢ ܀", ":ܢܚܸܬܼ ܡ̣ܢ ܪܵܘܡ̇ܐ ܕܚܘܼܬܼܪܵܐ ܣܲܟܼܠܵܐ ܕܩܵܐܹ̇ܡ ܗ̄ܘ̣ܵܐ ܒܹܗ", "ܘܲܠܒܸ݂ܫ ܢܲܚܬܵܐ ܕܡܲܟܿܝܼܟܼܘܼܬܼܵܐ ܘܢܲܟܸܿܦ ܢܲܦܫܹܗ ܀", ":ܫܲܚܠܸܦ ܩܵܠܹܗ ܡ̣ܢ ܨܘܿܚ̈ܝܵܬܼܵܐ ܠܘܵܬܼ ܬܵܘܕܿܝܼܬܼܵܐ", "ܘܫܲܪܝܼ ܡܵܪܲܟܸܿܒܼ ܩܵܠܹ̈ܐ ܚܢܝܼܓܹ̈ܐ ܕܲܬܼܘܵܬܼ ܢܲܦܸܫܵܐ ܀", ":ܡܲܢ ܐܲܢ̄ܬܿ ܠܲܡ ܡܪܝ ܘܩܲܪ̣ܵܝܗܝ ܡ̇ܪܵܐ ܟܲܕܼ ܠܵܐ ܫܵܒܹ̇ܐ", "ܘܲܥ̣ܢܵܝܗܝ ܩܵܠܵܐ ܕܢܚ̣ ܡ̣ܢ ܕܝܼܠܹܗ ܕܐ̄ܢܵܐ ܐ̄ܢܵܐ ܝܼܫܘܿܥ ܀", ":ܡܲܢ ܐܲܢ̄ܬܿ ܕܲܕܚܝܼܠ ܩܵܠ ܦܸܬܼܓܼܵܡܲܝ̈ܟ ܘܡܲܪܗܸܒܼ ܢܲܦܫܵܐ", "ܘܩܲܠܝܼܠ ܪܸܡܙܵܟ ܛܵܒܼ ܡ̣ܢ ܒܲܪܩܵܐ ܠܘܵܬܼ ܣܘܼܥܪ̈ܵܢܹܐ ܀", ":ܡܲܢ ܐܲܢ̄ܬܿ ܓܲܒܼܪܵܐ ܕܢܘܼܗܪܵܐ ܪܵܗܹ̇ܛ ܩܕܼܵܡ ܦܘܼܩܕܵܢܵܟ", "ܘܲܡܢܲܓܸܿܕܼ ܐܲܢ̄ܬܿ ܒܥܲܪ̈ܩܲܝ ܢܘܼܪܵܐ ܠܲܕܼܣܵܢܹ̇ܐ ܠܵܟ ܀", ":ܡܲܢ ܐܲܢ̄ܬܿ ܕܲܫܪܹܝܬܿ ܒܐܲܬܼܪܵܐ ܕܲܠܥܸܠ ܘܡܸܠܬܼܵܟ ܒܐܲܪܥܵܐ", "ܘܦܵܩܹ̇ܕܼ ܪܡܙܵܟ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", ":ܠܵܐ ܝܵ̇ܕܲܥ ܗ̄ܘܹ̇ܝܬܼ ܕܒܲܫܡܲܝܵܐ ܐܲܢ̄ܬܿ ܐܸܠܵܐ ܒܐܲܪܥܵܐ", "ܘܠܵܐ ܪܵܢܹ̇ܐ ܗ̄ܘܹ̇ܝܬܼ ܕܒܹܝܬܼ ܚܲܝܹ̈ܐ ܐܲܢ̄ܬܿ ܐܸܠܵܐ ܒܡܵܘܬܿܐ ܀", ":ܫܒܼܘܿܩ ܠܝܼ ܕܲܚܛܹ̇ܝܬܼ ܕܪܸܕܼܦܹ̇ܬܼ ܠܲܫܡܵܟ ܘܲܠܟܼܵܪ̈ܘܿܙܲܝܟ", "ܘܠܵܐ ܬܲܩܸܛܟ ܠܝܼ ܕܛܸܠܡܹ̇ܬܼ ܫܘܼܒܚܵܐ ܕܙܵܕܹܿܩ ܗ̄ܘ̣ܵܐ ܠܵܟ ܀", ":ܠܵܐ ܝܼܕܲܥܬܼܵܐ ܥܒ݂ܲܕܼܬܿܢܝ ܣܲܡܝܵܐ ܡ̣ܢ ܒܘܼܝܵܢܵܐ", "ܘܲܚܫ݂ܸܟܼܘ ܙܵܘܥܲܝ̈ ܘܠܵܐ ܐܸܬܼܒܲܩܝܼܬܼ ܒܦܲܐܝܘܼܬܼ ܢܘܼܗܪܵܟ ܀", ":ܘܡܸܟܹܿܝܠ ܕܲܨܒܲܝܬܿ ܘܲܩܪ̣ܵܢܝ ܚܘܼܒܵܟ ܠܘܵܬܼ ܝܼܕܲܥܬܼܵܟ", "ܠܵܐ ܦܵܠܲܚ ܐ̄ܢܵܐ ܢܵܡܘܿܣܵܐܝܼܬܼ ܐܸܠܵܐ ܒܚܘܼܒܵܟ ܀", ":ܫܒܼܝܼܩ ܢܵܡܘܿܣܵܐ ܘܲܢܛܘܼܪ̈ܬܹܗ ܕܥܲܒܼ݂ܕܲܢܝ ܣܲܡܝܵܐ", "ܘܠܵܐ ܝܲܗ̄ܒܼ ܐܲܓܼܪܵܐ ܠܨܼܒܼܝܵܢܝ ܕܲܛܥ݂ܲܝܢ ܝܘܼܩܪܹܗ ܘܚܘܼܡܹܗ ܀", ":ܬܚܹܝܬܼ ܡܵܪܘܼܬܼܵܟ ܡܲܦܠܲܚ ܪܸܥܝܵܢܝ ܪܘܼܚܵܢܵܐܝܼܬܼ", "ܘܠܘܼܩܒܲܠ ܢܝܼܫܵܐ ܕܟܼܵܪܘܿܙܘܼܬܼܵܟ ܚܵܢܲܝܢ ܙܵܘܥܲܝ̈ ܀", ":ܚܙ̣ܵܝܗܝ ܒܲܣܝܼܡܵܐ ܗܵܘ̇ ܕܲܚܙ̣ܵܐ ܠܹܗ ܥܲܕܼܠܵܐ ܢܸܗܘܹܐ", "ܕܢܲܓܸܿܕܼ ܢܲܦܫܹܗ ܛܵܒܼ ܡ̣ܢ ܢܸܓܼܕܵܐ ܕܥܲܠ ܒܵܒܼܵܬܹ̈ܗ ܀", ":ܚܙ̣ܵܝܗܝ ܕܲܡܛܲܝܲܒܼ ܕܢܸܦܠܲܚ ܥܲܡܹܗ ܒܪܸ̈ܓܼܫܹܐ ܘܙܵܘܥܹ̈ܐ", "ܘܛܲܒܼ݂ܥܹܗ ܒܲܫܡܹܗ ܘܲܩܪ̣ܵܝܗܝ ܕܝܼܠܹܗ ܦܵܠܚܵܐ ܕܪܘܼܚܵܐ ܀", ":ܚܙ̣ܵܝܗܝ ܕܲܡܢܲܓܸܿܕܼ ܗܘ̤ ܠܲܩܢܘܡܹܗ ܒܐܲܝܠܹܝܢ ܕܲܚ̣ܛܵܐ", "ܘܚ̣ܵܢܹܗ ܒܪ̈ܲܚܡܹܐ ܘܐܲܚܝܹܗ ܒܣܲܒܼܪܵܐ ܕܲܬܼܝܼܒܼܘܼܬܼܵܐ ܀", ":ܠܲܒܿܒܹܗ ܒܬܸܢܘܲܝ ܕܫܘܿܒܼܩܵܢ ܥܵܘ̣ܠܵܐ ܕܡܲܣܪܲܚ ܨܹܐܕܼܵܘܗܝ", "ܘܝܲܗ̄ܒܼ݂ܠܹܗ ܐܝܼܕܼܵܐ ܕܫܵܘܬܵܦܘܼܬܵܐ ܠܘܵܬܼ ܟܵܪ̈ܘܿܙܵܘܗܝ ܀", ":ܩܘܼܡ ܠܲܡ ܫܵܐܘܿܠ ܘܥܘܿܠ ܠܲܡܕܝܼܢ̄ܬܵܐ ܠܘܵܬܼ ܟܵܪ̈ܘܿܙܲܝ", "ܕܬܲܡܵܢ ܬܹܐܠܲܦ ܐ̄ܪܵܙܹܐ ܟܣܲܝܵ̈ܐ ܕܥܲܣܩܝܼܢ ܡܸܢܵܟ ܀", ":ܩܘܼܡ ܥܘܿܠ ܘܲܚܙܝܼ ܪ̈ܕܝܼܦܹܐ ܕܐܲܦܸܩܬܿ ܡ̣ܢ ܓܵܘ ܥܲܡܵܐ", "ܟܲܕܼ ܡܸܬܼܢܲܨܲܚ ܚܲܝܠܵܐ ܕܵܒܼܗܘܿܢ ܒܲܝܢܵܬܼ ܥܲܡܡܹ̈ܐ ܀", ":ܙܸܠ ܨܹܝܕ ܐ̄ܢܵܫܵܐ ܕܲܚܫ݂ܲܒܼܬܿ ܐܸܢܘܿܢ ܐܲܝܟ ܛܵܥܲܝܵ̈ܐ", "ܘܝܼܠܲܦ ܡܸܢܗܘܿܢ ܫܪܵܪܵܐ ܓܲܠܝܵܐ ܕܚܿܝܠ ܒܵܪܘܿܝܵܐ ܀", ":ܙܸܠ ܟܲܕܼ ܩܲܝܵܡ ܫܲܒܼܛܵܐ ܕܲܡ̣ܚܵܟ ܥܲܠ ܒܵܒܼܵܬܼ̈ܟ", "ܘܚܵܘܵܐ ܐܸܢܘܿܢ ܐܬܼܵܐ ܕܡ̇ܪܘܼܬܼܝ ܘܲܡܩܲܒܿܠܝܼܬ ܠܵܟ ܀", ":ܠܗܘܿܢ ܗ̄ܘ̣ ܝܸܗ̄ܒܹܿܬܼ ܩܠܝܼܕܵܐ ܕܪ̈ܚܡܹܐ ܘܕܲܓܼܙܵܪ ܕܝܼܢܵܐ", "ܠܗܘܿܢ ܙܸܠ ܐܲܦܝܼܣ ܘܗܵܐ ܦܵܬܼ̇ܚܝܼܢ ܠܵܟ ܬܲܪܥܵܐ ܕܢܘܼܗܪܵܐ ܀", ":ܠܗܘܿܢ ܗ̄ܘ̣ ܥܸܒܲܕܹܿܬܼ ܐܲܦܸܛܪ̈ܘܿܦܹܐ ܕܓܲܙܵܐ ܕܪܘܼܚܵܐ", "ܩܪܘܿܒܼ ܨܹܐܕܲܝܗܘܿܢ ܘܲܡܩܲܒܿܠܝܼܢ ܠܵܟ ܠܲܬܼܪܲܥ ܡ̇ܪܘܼܬܼܝ ܀", ":ܫܠܸ݂ܡ ܛܲܢܵܢܵܐ ܠܐܲܝܠܹܝܢ ܕܲܫܡ݂ܲܥ ܡ̣ܢ ܒܲܣܝܼܡܵܐ", "ܘܥܲܠ̣ ܟܲܕܼ ܡܣܲܡܸܐ ܠܘܵܬܼ ܬܲܠܡܝܼܕܹ̈ܐ ܐܲܝܟ ܕܐܸܬܼܦܲܩܲܕܼ ܀", ":ܬܠܵܬܼܵܐ ܝܵܘܡܝܼ̈ܢ ܨ̣ܵܡ ܟܲܕܼ ܒܵܪܹܐ ܘܐܵܠܹ̇ܐ ܠܢܲܦܫܹܗ", "ܘܡܸܬܼܟܲܫܲܦ ܗ̄ܘ̣ܵܐ ܕܢܸܬܼܦܲܥܹܐ ܠܹܗ ܢܘܼܗܪܵܐ ܕܥܲܝܼܢܵܘ̈ܗܝ ܀", ":ܒܫܘܼܠܵܡ ܨܵܘܡܹܗ ܫ̣ܘܵܐ ܠܲܚܙܵܬܵܐ ܕܓܸܠܝܵܢ ܪܘܼܚܵܐ", "ܘܐܸܫܬܲܪܲܪ ܠܹܗ ܒܚܲܕ ܟܵܪܘܿܙܵܐ ܕܢܲܐܣܸܐ ܟܹܐܒܹܗ ܀", ":ܚܵܘܝܹܗ ܓܲܒܼܪܵܐ ܕܲܫܡܹܗ ܡܲܟܼܪܸܙ ܥܲܠ ܚܘܼܠܡܵܢܹܗ", "ܘܒܲܣܝܵܡ ܐܝܼܕܹܗ ܥܵܪܹܩ ܚܸܫܵܐ ܡ̣ܢ ܒܒܼܵܬܹ̈ܗ ܀", ":ܒܚܸܙܘܵܐ ܓܠ̣ܵܐ ܠܹܗ ܐܵܦ ܠܹܗ ܠܐܵܣܝܵܐ ܕܫܲܕܲܪ ܨܹܐܕܼܵܘܗܝ", "ܕܙܸܠ ܠܲܡ ܢܲܚܸܡ ܠܫܵܐܘܿܠ ܡܝܼܬܼܵܐ ܕܲܪܕܦ ܚܲܝܹ̈ܐ ܀", ":ܙܸܠ ܦܲܬܲܚ ܠܹܗ ܥܲܡ ܒܵܒܼܵܬܹ̈ܐ ܐܵܦ ܚܘܼܫܵܒܼܵܘ̈ܗܝ", "ܕܢܸܚܙܹܐ ܒܥܲܝܢܵܘ̈ܗܝ ܘܲܒܼܪܸܥܝܵܢܹܗ ܢܘܼܗܪܵܐ ܕܝܘܼܠܦܵܢܝ ܀", ":ܙܸܠ ܐܲܫܡܲܥܲܝܗܝ ܩܵܠ ܚܘܼܕܵܬܼܵܐ ܘܢܲܦܫܵܐ", "ܘܗܵܐ ܡܸܬܿܬܿܥܝܼܪܝܼܢ ܪ̈ܓܼܫܲܝ ܦܲܓܼܪܹܗ ܘܙܵܘܥܲܝ̈ ܢܵܦܫܹܗ ܀", ":ܙܸܠ ܚܲܟܲܡܲܝܗܝ ܠܣܵܦܪܵܐ ܡܗܝܼܪܵܐ ܕܲܕܼܝܵܬܹܩܹܐ", "ܘܲܟܼܬܼܘܲܒܼ ܐܲܗܓܵܝܗܝ ܪܘܼܚܢܵܐܝܼܬܼ ܒܚܲܕܼܬܼܘܼܬܼܝ ܡܸܠܲܝ̈ ܀", ":ܙܸܠ ܐܸܡܲܪ ܠܹܗ ܠܪܵܗܹ̇ܛ ܪܲܗܛܵܬܐ ܢܵܡܘܿܣܵܝܵܐ", "ܕܠܲܝܬܿ ܦܘܼܪܥܵܢܵܐ ܒܐܸܣܛܵܕܼܝܼܘܿܢ ܕܲܢܛܘܼܪ̈ܵܬܼܵܐ ܀", ":ܓܠܝܼ ܘܒܲܕܸܿܩ ܠܹܗ ܓܸܘܿܢܸܣܛܵܐ ܚܬܝܼܪ ܒܲܓܼܙܘܼܪܬܵܐ", "ܕܠܵܐ ܝܵܗܹ̇ܒܼ ܠܵܟ ܟܠܝܼܠ ܙܵܟܼܵܘܼܬܼܵܐ ܛܲܒܼܥܵܐ ܕܦܲܓܼܪܵܐ ܀", ":ܫܡ݂ܲܥ ܚܲܢܲܢܝܵܐ ܕܲܡܫܲܕܲܪ ܠܹܗ ܠܘܵܬܼ ܪܵܕܼܘܿܦܹܗ", "ܘܲܬܼܡܲܗ̣ ܘܐܵܘܚܸܠ ܕܐܸܢ ܡܸܫܬܲܚܠܲܦ ܕܐܸܒܼܵܐ ܠܐܸܡܪܵܐ ܀", ":ܡ̇ܪܝ ܠܲܡ ܫܸܡ̇ܥܹܬܼ ܡ̣ܢ ܣܲܓܲܝܼ̈ܐܐ ܥܲܠ ܗܵܢ ܓܲܒܼܪܵܐ", "ܕܲܟܼܡܵܐ ܒܝܼ̈ܫܵܢ ܐܲܣܒܸܿܠ ܐܸܢܘܿܢ ܠܲܡܣܲܒܿܪ̈ܵܢܲܝܟ ܀", ":ܐܲܝܟܲܢ ܐܹܙܲܠ ܠܘܵܬܼ ܪܵܕܼܘܿܦܵܐ ܕܪܵܕܹܦ ܠܲܫܡܵܟ", "ܘܐܲܝܟܲܢ ܐܸܓܼܠܹܐ ܐ̄ܪܵܙܐ ܕܚܘܼܒܵܟ ܠܲܡܨܲܥܪܵܢܵܟ ܀", ":ܐܲܝܟܲܢ ܐܲܫܡܲܥ ܩܵܠ ܢܘܼܚܵܡܵܐ ܠܲܨܗܸܐ ܠܲܕܼܡܢ", "ܘܐܲܝܟܲܢ ܐܸܙܪܘܿܥ ܣܲܒܼܪܵܐ ܘܚܘܼܒܵܐ ܒܕܼܵܠܲܚ ܫܲܝܢܲܢ ܀", ":ܩܘܼܡ ܠܲܡ ܙܸܠ ܠܵܟ ܐܸܡ݂ܲܪ ܡܵܪܝܵܐ ܠܘܵܬܼ ܚܲܢܲܢܝܵܐ", "ܕܠܵܐ ܗ̄ܘ̣ܵܐ ܕܐܸܒܼܵܐ ܗ̄ܘ̣ ܐܲܟܼܡܵܐ ܕܲܪܢܲܚ̣ܬܿ ܐܸܠܵܐ ܐܸܡܪܵܐ ܗ̄ܘ̣ ܀", ":ܚܙܵܬܼܵܐ ܕܕܹܐܒܼܵܐ ܥܛܝܼܦ ܒܐܸܣܟܹܿܡܵܐ ܘܠܵܘ ܒܲܫܪܵܪܐ", "ܐܵܦܸܢ ܪܵܪܹܦ ܠܵܘ ܪܵܕܼܘܿܦܵܐ ܗ̄ܘ̣ ܐܸܠܵܐ ܪܕܝܼܦܵܐ ܀", ":ܡܸܛܲܢ ܛܵܐܹ̇ܢ ܟܲܕܼ ܡܸܬܪܲܥܹܐ ܕܲܚܠܵܦ ܩܘܼܫܬܵܐ ܗ̄ܘ̣", "ܘܪܸܡܙܵܐ ܗ̄ܘ̣ ܒܵܥܹ̇ܐ ܘܗܵܐ ܡܸܬܼܩܲܪܲܒ ܠܲܓܼܡܝܼܪܘܼܬܼܵܐ ܀", ":ܡ̇ܐܢܵܐ ܗ̄ܘ̣ ܓܲܒܼܝܵܐ ܕܲܓܼܒܸܐ ܘܲܒܼܚܝܼܪ ܠܨܸܒܼܝܵܢ ܟܲܣܝܵܐ", "ܘܠܲܝܬܿ ܒܹܗ ܡܘܼܡܵܐ ܒܕܲܗܒܼܵܐ ܕܲܟܼܝܵܐ ܕܫܲܦܝܘܼܬܼ ܢܲܦܫܹܗ ܀", ":ܒܫܝܼܦܘܼܪ ܩܵܠܹܗ ܡܲܟܸܪܸܙ ܙܵܟܼܘܼܬܼܝ ܒܐܲܪܒܲܥ ܦܸܢ̈ܝܵܢ", "ܘܲܡܚܵܘܹܐ ܠܹܗ ܠܚܲܝܠܝ ܒܲܥܒܼܵܕܼܵܐ ܠܥܹܝܢ ܚܲܙܝܹ̈ܐ ܀", ":ܒܡܸܠܵܘ̈ܗܝ ܫܵܪܹ̇ܐ ܣܝܵܓܼ ܢܵܡܘܿܣܵܐ ܕܲܢܛܘܼܪ̈ܵܬܼܵܐ", "ܘܡܲܥܸܠ ܥܲܡܡܹ̈ܐ ܠܲܐ̄ܚܝܵܢܘܼܬܼܵܐ ܕܒ݂ܹܝܬܼ ܐܲܒܼܪܵܗܵܡ ܀", ":ܒܪܲܥܡܵܐ ܕܩܵܠܹܗ ܡܪܲܓܹܿܐ ܠܐܲܪܥܵܐ ܕܬܸܬܸܿܠ ܦܹܐܪܹ̈ܐ", "ܘܲܒܼܦܸܬܼܓܼܵܡܵܘ̈ܗܝ ܡܢܲܚܸܡ ܡܚܲܝܼܬܹ̈ܗ ܕܡܝܼܬܼܘ ܒܲܚܛܝܼܬܼܵܐ ܀", ":ܝܵ̇ܕܲܥ ܐ̄ܢܵܐ ܠܹܗ ܕܲܟܼܡܵܐ ܡܛܲܝܸܒܼ ܠܡܸܣܒܲܠ ܚܲܫܹ̈ܐ", "ܘܠܵܐ ܛܲܥܝܵܐ ܠܝܼ ܕܡ̇ܐܹܬܼ ܟܠܝܘܿܡ ܚܠܵܦ ܟܵܪܘܿܘܙܼܬܼܝ ܀", ":ܒܩܵܐ ܠܝܼ ܚܘܼܒܹܿܗ ܥܲܕܼܠܵܐ ܢܗܘܹܐ ܕܲܟܼܡܵܐ ܫܲܪܝܼܪ", "ܘܝܵ̇ܕܲܥ ܐ̄ܢܵܐ ܠܹܗ ܕܠܵܐ ܡܸܬܼܪܲܦܵܐ ܩܕܼܵܡ ܚܘܼܬܼܚܵܬܹ̈ܐ ܀", ":ܪܵܚ̇ܡܵܐ ܗ̄ܘ̣ ܛܵܒܼܵܐ ܕܐܲܣܝܼܪ ܚܘܼܒܹܿܗ ܥܲܡ ܚܲܒܿܝܼܒܹܗ", "ܘܠܵܐ ܡܸܬܼܦܲܟܿܗܵܐ ܚܲܡܝܼܡܘܼܬܹܗ ܒܲܨܥܝܼܪ̈ܵܬܼܵܐ ܀", ":ܐܵܓܼܘܿܢܸܣܛܵܐ ܗ̄ܘ̣ ܕܝܵ̇ܕܲܥ ܕܢܸܙܟܹܿܐ ܪܘܼܚܢܵܐܝܼܬܼ", "ܘܠܵܐ ܡܸܬܼܦܲܟܲܪ ܨܸܒܼܝܵܢ ܢܲܦܫܹܗ ܒܐܲܪ̈ܥܵܢܝܵܬܵܐ ܀", ":ܦܵܠܵܚܵܐ ܗ̄ܘ̣ ܚܝܼܨܵܐ ܕܐܲܡܝܼܢ ܡܩܪܸܒܼ ܥܲܡ ܕܲܠܩܘܼܒܼܠܵܐ", "ܘܠܵܐ ܫܵܠܲܚ ܠܹܗ ܠܙܲܝܢܵܐ ܟܲܣܝܵܐ ܡ̣ܢ ܪܸܥܝܵܢܹܗ ܀", ":ܘܡܸܛܠ ܕܲܚܙܹܝܬܼ ܚܘܼܡܣܵܢ ܢܲܦܫܹܗ ܕܲܟܼܡܵܐ ܫܲܪܝܼܪ", "ܓܒܹ̇ܝܬܼ ܘܲܛܒܲܥܬܹܿܗ ܒܛܲܒܼܥܵܐ ܕܪܘܼܚܵܐ ܐܲܝܟ ܡܵܐ ܕܫܵܘܹ̇ܐ ܀", ":ܫܡܲܥ ܬܲܠܡܝܼܕܼܵܐ ܣܵܗܕܿܘܼܬܼ ܡܸܠܹ̈ܐ ܕܪܲܒܵܐ ܡܗܝܼܪܵܐ", "ܘܩܲܒܸܿܠ ܘܲܫ̣ܠܸܡ ܕܐܹܝܢ ܫܲܪܝܼܪ̈ܵܢ ܐܲܝܟ ܕܐܸܬܼܡܲܠܲܠ ܀", ":ܩܢ̣ܵܐ ܠܘܼܒܵܒܼܵܐ ܒܐܲܝܠܹܝܢ ܕܲܫܡ݂ܲܥ ܥܲܠ ܪܵܕܼܘܿܦܵܐ", "ܘܐܸܙܲܠ ܨܹܐܕܵܘܗܝ ܕܬܼܘܼܒܼ ܢܸܫܬܪܲܪ ܒܝܲܕܼ ܣܘܼܥܪ̈ܵܢܹܐ ܀", ":ܥܲܠ̣ ܘܐܸܡ݂ܲܪ ܠܹܗ ܒܩܵܠܵܐ ܢܝܼܚܵܐ ܐܲܝܟ ܕܐܸܬܼܦܲܩܲܕܼ", "ܕܫܵܐܘܿܠ ܠܲܡ ܐܲܚ ܡ̇ܪܲܢ ܫܲܠܚ݂ܲܢܝ ܕܐܹܬܸܐ ܨܹܐܕܲܝܟ ܀", ":ܗܘ̤ ܠܲܡ ܫܲܕܲܪܲܢܝ ܗܵܘ̇ ܡܲܢ ܕܲܩܪ̣ܵܟ ܫܵܐܘܿܠ ܫܵܐܘܿܠ", "ܕܲܒܼܩܲܪܝܼܒܼܘܼܬܼܝ ܢܸܬܼܦܲܢܹܐ ܠܵܟ ܢܘܼܗܪܵܐ ܕܥܲܝܢܲܝ̈ܟ ܀", ":ܟܪܝܼܗܵܐ ܐܲܪܓܸܿܫ ܒܐܵܪܝܵܐ ܕܪܘܼܚܵܐ ܕܐܸܫܬܲܕܲܪ ܠܹܗ", "ܘܲܣܘ݂ܲܚ ܠܐܘܼܪܥܹܗ ܕܲܫ̣ܡܲܥ ܩܵܠܵܐ ܕܕܼܵܡܹ̇ܐ ܠܕܲܩܪ̣ܵܝܗܝ ܀", ":ܐܵܦ ܗܘ̤ ܐܵܣܝܵܐ ܚܙ̣ܵܝܗܝ ܠܲܟܼܪܝܼܗܵܐ ܕܲܚܕܝܼ ܠܩܘܼܒܼܠܹܗ", "ܘܠܵܐ ܐܸܬܼܥܲܣܲܩ ܕܢܲܣܪܲܚ ܣܲܡܵܐ ܕܢܘܼܗܪܵܐ ܠܥܲܝܢܵܘ̈ܗܝ ܀", ":ܣ̣ܵܡ ܠܹܗ ܐܝܼܕܵܐ ܥܲܠ ܒܵܒܼܵܬܹ̈ܗ ܕܲܟܼܪ̈ܝܼܿܗܵܢ ܗ̣̄ܘܝ̈", "ܘܩܦ̣ܲܠ ܡܸܢܗܹܝܢ ܢܲܚܬܵܐ ܕܚܸܫܟܵܐ ܕܲܦܪ̣ܲܣ ܢܘܼܗܪܵܐ ܀", ":ܒܢܘܼܗܪܵܐ ܒܠ̣ܲܥ ܗ̄ܘ̣ܵܐ ܥܲܠ ܢܲܗܝܼܪܹܗ ܘܲܚܫܵܟ ܢܘܼܗܪܹܗ", "ܘܲܗܦ݂ܲܟ ܢܘܼܗܪܵܐ ܕܥܲܒܼܕܹܿܗ ܣܲܡܝܵܐ ܘܝܲܗ̄ܒ݂ܼܠܹܗ ܢܘܗܪܵܐ ܀", ":ܐܘܿ ܢܲܗܝܼܪܵܐ ܕܡܲܢܗܲܪ ܟܠܵܐ ܐܲܝܟܵܐ ܕܨܵܒܹ̇ܐ", "ܘܠܲܕܼܣܵܢܹ̇ܐ ܠܹܗ ܡܲܚܫܵܟ ܢܘܼܗܪܹܗ ܒܝܲܕܼ ܙܠܝܼܩܵܘ̈ܗܝ ܀", ":ܐܘܿ ܬܼܕܡܘܼܪܬܵܐ ܟܕܲ ܢܗܝܼܪܵܐ ܡܲܢܗܲܪ ܥܲܝܢܹ̈ܐ ܗ̄ܘ̣", "ܠܥܲܝܢܲܝ̈ ܫܵܐܘܼܠ ܣܲܡܝܼ ܐܸܢܹܝܢ ܨܸܡܚܵܐ ܕܡܢܗܪܹܗ ܀", ":ܢܘܼܗܪܵܐ ܓܲܠ̣ܙܹܗ ܡ̣ܢ ܢܲܗܝܼܪܵܐ ܠܪܵܕܹܦ ܢܘܼܗܪܵܐ", "ܘܲܦܢ̣ܵܐ ܘܝܲܗ̄ܒܼ݂ ܠܹܗ ܢܘܼܗܪܵܐ ܥܦܝܼܦܵܐ ܒܥܲܝܼܢܹ̈ܐ ܘܗܵܘܢܵܐ ܀", ":ܒܲܣܝܵܡ ܐܝܼܕܹܗ ܕܐܵܣܝܵܐ ܕܪܘܼܚܵܐ ܥܪܲܩ ܚܸܫܘܿܟܼܵܐ", "ܘܲܦܢܵܐ ܢܘܼܗܪܵܐ ܘܚܲܕܿܝܼ ܠܥܲܝܢܹ̈ܐ ܘܲܠܪܸܥܝܵܢܵܐ ܀", ":ܚܙ̣ܵܐ ܘܐܸܣܬܲܟܲܠ ܒܐܲܝܠܹܝܢ ܕܫܡ݂ܲܥ ܕܲܟܼܡܵܐ ܒܚܝܼܪ̈ܲܢ", "ܘܲܕܬܼ݂ܿܒܼ ܐܸܢܹܝܢ ܒܩܲܢܝܵܐ ܕܪܘܼܚܵܐ ܥܲܠ ܚܘܼܫܒܼܵܘ̈ܗܝ ܀", ":ܥܡ݂ܲܕ ܘܐܸܬܿܕܲܟܿܝܼ ܘܫܲܠܚܹܗ ܠܝܘܼܩܪܵܐ ܕܲܢܛܘܼܪ̈ܵܬܼܵܐ", "ܘܠܲܒܸܫ̣ ܢܲܚܬܵܐ ܕܒܲܣܝܼܡܘܼܬܼܵܐ ܕܙܲܩܪܹܗ ܪܘܼܚܵܐ ܀", "ܬܲܒܿܪܹܗ ܠܛܲܒܼܥܵܐ ܕܲܛܒܼܝܼܥ ܗ̄ܘ̣ܵܐ ܒܹܗ ܢܵܡܘܿܣܵܐܝܼܬܼ:", "ܘܛܲܒ݂ܲܥ ܢܲܦܫܹܗ ܒܛܲܒܼܥܵܐ ܚܲܕܼܬܼܵܐ ܕܫܸܡ ܛܲܝܒܿܘܼܬܼܵܐ ܀", ":ܗ̣ܦܲܟ ܪܵܕܼܘܿܦܵܐ ܘܫܲܪܝܼ ܣܵܬܲܪ ܠܐܲܝܠܹܝܢ ܕܲܒܼܢ̣ܵܐ", "ܟܲܕܼ ܕܵܪܹܫ ܗ̄ܘ̣ܵܐ ܒܲܗ̈ܦܵܟܼܬܼܵܐ ܠܘܼܩܒܲܠ ܡܸܠܵܘ̈ܗܝ ܀", ":ܡ̣ܢ ܢܵܡܘܿܣܵܐ ܡܩܲܛܪܸܓܼ ܗ̄ܘ̣ܵܐ ܠܵܗ̇ ܠܝܗ̄ܘܼܕܼܵܝܘܼܬܼܵܐ", "ܘܲܡܚܵܘܹܐ ܗ̄ܘ̣ܵܐ ܕܲܟܼܡܵܐ ܒܨܝܼܪܵܐ ܡ̣ܢ ܛܲܝܒܿܘܼܬܼܵܐ ܀", ":ܒܝܲܕܼ ܣܘܼܥܪ̈ܵܢܹܐ ܡܲܟܼܪܸܙ ܗ̄ܘ̣ܵܐ ܠܹܗ ܠܥܘܼܕܼܪܵܢ ܪܘܼܚܵܐ", "ܘܡܦܲܫܸܩ ܗ̄ܘ̣ܵܐ ܚܲܝܠܵܐ ܕܲܟܼܣܸܐ ܒܟܼܵܪܘܿܙܘܼܬܼܵܐ ܀", ":ܥܲܡܵܐ ܓܙܝܼܪܵܐ ܚܙ̣ܵܝܗܝ ܠܲܓܼܙܝܼܪܵܐ ܕܪܵܕܹܦ ܠܲܫܡܹܗ", "ܘܙܵܥ ܘܐܸܬܼܒܲܠܗܝܼ ܕܕܲܠܡܵܐ ܙܲܒܼܢܵܐ ܗ̄ܘ̣ ܕܢܸܒܼܛܲܠ ܥܲܡܵܐ ܀", ":ܒܢܲܝ̈ ܐܲܒܼܪܵܗܵܡ ܚܙ̣ܵܘ ܒܲܪ ܐܲܒܼܪܵܡ ܕܲܫܒ݂ܲܩ ܥܲܡܹܗ", "ܘܫܲܪܝܼ ܡܚܲܝܸܢ ܥܲܡܡܹ̈ܐ ܦܠܝܼ̈ܓܼܐ ܠܚܘܼܒܹܿܗ ܕܐܲܒܼܪܵܡ ܀", ":ܒܬܲܗܪܵܐ ܩܵܡ̣ܘ ܗ̄ܘ̣ܵܘ ܓܙܝܼܪܹ̈ܐ ܘܥܘܼܪ̈ܠܹܐ ܥܲܠ ܫܘܼܚܠܵܦܹܗ", "ܘܩܸܢܛܵܐ ܪܲܒܵܐ ܡܠܹܝܢ ܗ̄ܘ̣ܵܘ ܡܸܢܹܗ ܬܪ̈ܲܝܗܘܿܢ ܓܲܒܹ̈ܐ ܀", ":ܬܗܲܪ ܒܹܗ ܥܲܡܵܐ ܕܐܲܝܟܲܢ ܕܵܪܹܫ ܠܘܼܩܒܲܠ ܥܲܡܹܗ", "ܘܩܲܢ݂ܲܛܘ ܡܸܢܹܗ ܐܵܦ ܬܲܠܡܝܼܪܹ̈ܐ ܕܕܲܠܡܵܐ ܢܸܟܼܠܵܐ ܗ̄ܘ̣ܵ ܀", ":ܒܝܲܕܼ ܣܘܼܥܪ̈ܵܢܹܐ ܚܵܘܝܼ ܫܪܵܪܐ ܕܟܼܵܪܘܿܙܘܼܬܹܗ", "ܕܠܵܘ ܒܐܸܣܟܹܿܡܵܐ ܩܢܹܐ ܫܘܼܚܠܵܦܵܐ ܐܸܠܵܐ ܒܩܘܼܫܬܵܐ ܀", ":ܒܩܘܼܫܬܵܐ ܠܲܒܼܫܹܗ ܠܢܲܚܬܵܐ ܦܲܐܝܵܐ ܕܗܲܝܡܵܢܘܼܬܼܵܐ", "ܘܪܘܼܚܵܢܵܐܝܼܬܼ ܐܸܨܛܲܒܲܬܼ ܒܹܗ ܒܟܸܣܝܵܐ ܘܓܸܠܝܵܐ ܀", ":ܒܚܘܼܒܵܐ ܘܪ̈ܲܚܡܹܐ ܐܲܫܠܸܡ ܢܲܦܫܹܗ ܠܦܵܠܚܘܼܬܼ ܩܘܼܫܬܵܐ", "ܘܲܠܒܸܫ ܙܷܲܝܢܵܐ ܘܩ̣ܵܡ ܒܲܩܪܵܒܼܵܐ ܠܘܼܩܒܲܠ ܛܘܼܥܝܲܝ ܀", ":ܚܙ̣ܵܐ ܬܲܟܼܬܿܘܼܫܹܗ ܕܠܵܘ ܥܲܡ ܒܸܣܪܵܐ ܗ̄ܘ̣ ܡܸܬܼܚܲܙܝܵܢܵܐ", "ܘܙܲܝܸܢ ܢܲܦܫܹܗ ܪܘܼܚܵܢܵܐܝܼܬܼ ܠܘܼܩܒܲܠ ܪܘܼܚܵܐ ܀", ":ܙܲܝܢܵܐ ܕܪܘܼܚܵܐ ܝܲܗ̄ܒܼ݂ ܠܹܗ ܡܲܠܟܵܐ ܕܢܸܬܼܟܲܬܲܫ ܒܹܗ", "ܕܝܲܕܼܥܹܗ ܠܚܘܼܒܹܿܗ ܕܪܘܼܚܵܢܵܐܝܼܬܼ ܨܵܒܹ̇ܐ ܕܢܲܩܪܸܒܼ ܀", ":ܐܲܝܟ ܪܲܒܿܚܝܠܵܐ ܡܗܝܼܪܵܐ ܣ̣ܵܡܹܗ ܠܚܲܝ̈ܠܵܘܬܹܗ", "ܕܲܚ̣ܙܵܝܗܝ ܕܲܠܒܼܝܼܫ ܠܘܼܩܒܲܠ ܚܲܫܹ̈ܐ ܕܦܲܓܼܪܵܐ ܘܢܲܦܸܫܵܐ ܀", ":ܒܲܚܦܝܼܛܘܼܬܹܗ ܨܒ̣ܵܐ ܕܲܢܚܵܘܹܐ ܪܲܒܿܘܼܬܼ ܚܝܠܹܗ", "ܕܐܸܢ ܒܲܪ ܒܲܝܬܹܿܗ ܒܕܼܝܼܠܹܗ ܙܵܟܹ̇ܐ ܟܡܵܐ ܗܘ̤ ܒܕܸܝܼܠܹܗ ܀", ":ܥܲܡ ܟܠܡܸܕܲܡ ܥܲܒܼܕܹܿܗ ܕܢܲܩܪܸܒܼ ܪܘܼܚܵܢܵܐܝܼܬܼ", "ܘܲܙܟܼܵܐ ܗܘ̤ ܒܹܗ ܘܝܲܗ̄ܒܼ ܠܹܗ ܐܲܓܼܪܵܐ ܐܲܝܟ ܙܲܟܵܝܵܐ ܀", ":ܣܵܡ݂ܹܗ ܠܥܵܠܡܵܐ ܡ̣ܢ ܚܲܕܼ ܓܲܒܵܐ ܘܗܘ̤ ܒܲܠܚܘܿܕܼܵܘܗܝ", "ܘܚܵܝ̣ܒܼܘ ܟܠ ܬܸܓܼܡܝܼ̈ܢ ܕܠܘܩܒܲܠ ܩܘܼܫܬܵܐ ܘܲܙܟܼܵܐ ܫܠܝܼܚܵܐ ܀", ":ܐܸܚܲܕܼ ܕܲܪܵܐ ܥܲܡ ܪ̈ܘܼܚܵܢܹܐ ܘܦܲܓܼܪ̈ܵܢܵܝܹܐ", "ܘܐܲܫܩܸܠ ܘܲܕܚܝܠ ܟܠ ܕܸܚ̈ܠܵܬܼܵܐ ܘܗܘ̤ ܪܵܡ ܩܵܠܹܗ ܀", "ܟܢܸܫܘ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܕܢܸܬܼܒܲܩܘܿܢ ܒܹܗ:", "ܟܲܕܼ ܡܸܬܼܟܲܬܲܫ ܥܲܡ ܟܠ ܚܲܫܝܼ̈ܢ ܕܲܟܼܣܹܝܢ ܘܲܓܼܠܹܝܢ ܀", ":ܠܵܐ ܨܒܼܵܐ ܕܢܸܣܲܩ ܡ̣ܢ ܬܲܟܼܬܿܘܼܫܵܐ ܠܹܠܲܝ ܐܝܼܡܵܡ", "ܥܕܲܡ̇ܐ ܕܐܸܬܼ݂ܵܐ ܪܲܡܫܹܗ ܕܡ̇ܘܬܿܐ ܘܐܲܢܝܼܚ ܥܲܡܠܹܗ ܀", ":ܠܵܐ ܫܠ̣ܲܚ ܙܲܝܢܵܐ ܕܝܲܗ̣̄ܒܼ ܠܹܗ ܡܲܠܟܿܐ ܕܢܸܬܼܟܲܬܲܫ ܒܹܗ", "ܥܕܲܡ̇ܐ ܕܲܚܪܲܒܼ ܘܓܲܡܲܪ ܐܸܢܘܿܢ ܠܣܸܕܼܪ̈ܲܝ ܒܝܼܫܵܐ ܀", ":ܠܵܐ ܢ̣ܵܡ ܘܲܕܼܡܸܟ ܟܲܕܼ ܪܵܕܹܐ ܗ̄ܘ̣ܵܐ ܒܝܲܡܵܐ ܫܓܼܝܼܫܵܐ", "ܕܠܵܐ ܢܸܬܼܛܲܒܲܥ ܥܘܼܬܼܪܵܐ ܕܟܲܢܸܫ ܒܲܝܢܵܬܼ ܓܲܠܠܹ̈ܐ ܀", ":ܥܝܼܪ ܗ̄ܘ̣ܵܐ ܟܠܫܵܥ ܘܢܵܛܲ݁ܪ ܓܲܙܹܗ ܡ̣ܢ ܢܸܟܼܝܵܢܹ̈ܐ", "ܘܡܲܠܲܒܸܿܒܼ ܗ̄ܘ̣ܵܐ ܒܩܵܠ ܦܸܬܼܓܼܵܡܵܘ̈ܗܝ ܠܲܟܼܢܵܘܵܬܹ̈ܐ ܀", ":ܚܠܝܼܡ ܗ̄ܘ̣ܵܐ ܦܲܓܼܪܹܗ ܥܲܡ ܪܸܥܝܵܢܹܗ ܒܗܲܝܡܵܢܘܼܬܼܵܐ", "ܘܡܲܐܣܸܐ ܒܡܸܠܵܘܗܝ ܟܹܐܒܹ̈ܐ ܕܦܲܓܼܪܵܐ ܘܡܘܼܡܹ̈ܐ ܕܢܲܦܫܵܐ ܀", ":ܒܢܲܚܬܲܝ̈ ܦܲܓܼܪܹܗ ܡܲܐܣܸܐ ܠܦܲܓܼܪܹ̈ܐ ܕܲܟܼܪܝܼܗܝܼܢ ܗ̄ܘ̣ܵܘ", "ܘܲܒܼܪܘܼܚ ܦܘܼܡܹܗ ܛܵܪܹܕܼ ܥܵܘ̣ܠܵܐ ܡ̣ܢ ܢܲܦܸܫܵܬܹ̈ܐ ܀", ":ܡܩܝܼܡ ܠܲܪ̈ܡܲܝܵܐ ܘܝܵܗܹ̇ܒܼ ܐܝܼܕܼܵܐ ܠܐܲܝܠܹܝܢ ܕܲܢܦܲܠ̣ܘ", "ܘܣܵܐܹ̇ܡ ܣܲܡܵܐ ܕܲܬܼܘܵܬܼ ܢܲܦܸܫܵܐ ܠܲܡ̈ܡܲܚܲܝܵܐ ܀", ":ܩܵܪܹܐ ܘܲܡܩܝܼܡ ܠܲܚܒܸܢܵܢܹ̈ܐ ܕܩܘܼܡܘ ܘܐܸܬܼܟܲܫܲܪܘ", "ܘܣܵܪܹܟ ܘܲܡܩܝܼܡ ܠܐܲܝܠܹܝܢ ܕܐܲܫܦܸܠܘ ܒܲܬܼܝܵܒܼܘܼܬܼܵܐ ܀", ":ܥܲܡ ܟܠ ܘܲܒܼܟܼܠ ܡܸܬܿܕܲܡܹܐ ܗ̄ܘ̣ܵܐ ܕܢܲܚܹܐ ܠܟܼܠܵܐ", "ܘܲܠܟܼܠ ܬܼܓܼܡܝܼ̈ܢ ܡܸܫܬܵܘܬܲܦ ܗ̄ܘ̣ܵܐ ܒܝܲܕܼ ܥܘܼܕܪ̈ܢܵܘܗܝ ܀", ":ܫܦܝܼܥ ܗ̄ܘ̣ܵܐ ܚܘܼܒܹܿܗ ܘܡܲܣܪܲܚ ܝܵܗܸ̇ܒܼ ܥܘܼܬܼܪܵܐ ܕܡܸܠܵܘ̈ܗܝ", "ܘܲܡܓܲܪܸܓܼ ܗ̄ܘ̣ܵܐ ܠܟܼܠ ܡܘܼܫܚܵܬܹ̈ܐ ܠܡܸܥܬܲܪ ܡܸܢܹܗ ܀", ":ܠܵܐ ܫ̣ܒܲܩ ܥܲܡܵܐ ܕܠܵܐ ܦܲܓܸܠܼ ܒܹܗ ܡ̣ܢ ܣܝܼܡܵܬܹ̈ܗ", "ܘܠܵܐ ܡܲܠܟܿܘܼܬܼܵܐ ܕܠܵܐ ܐܲܣܸܢ ܒܵܗ̇ ܚܹܝܠ ܚܸܟܼܡܵܬܹ̈ܗ ܀", ":ܒܟܼܠ ܐܲܬܼܪ̈ܘܵܢ ܐܲܫܡܲܥ ܩܵܠܹܗ ܒܲܕܼܡܘܼܬܼ ܪܲܥܡܵܐ", "ܘܲܟܼܢܲܫ̣ܘ ܨܹܐܕܼܵܘܗܝ ܡ̣ܢ ܟܠܦܸܢ̈ܝܵܢ ܕܲܢܨܘܼܬܼܘܼܢܵܝܗܝ ܀", ":ܗܲܢܝܼ ܗ̄ܘ̣ܵܐ ܛܵܒܼ ܩܵܠ ܢܸܥܡܵܬܹ̇ܗ ܡ̣ܢ ܟܠ ܩܵܠܝܼ̈ܢ", "ܟܲܕܼ ܙܵܡܲ݁ܪ ܗ̄ܘ̣ܵܐ ܬܠܝܼܬܼܵܝܘܼܬܼܵܐ ܒܐܸܕܼܢܲܝ̈ ܟܠܢܵܫ ܀", ":ܐܘܿ ܕܸܢܪܵܐ ܕܢܵܩܹ̇ܫ ܗ̄ܘ̣ܵܐ ܒܹܗ ܙܡ̇ܪܵܐ ܕܪܘܼܚܵܐ", "ܘܲܡܚܲܕܹܿܐ ܗ̄ܘ̣ܵܐ ܠܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀", ":ܐܘܿ ܐܲܒܿܘܼܒܼܵܐ ܕܙܵܡܲܪ ܟܠܝܘܿܡ ܘܠܵܐ ܡܸܬܼܪܲܦܸܐ", "ܘܟܲܕܼ ܗܘ̤ ܪܵܦܝܵܐ ܗ̄ܘ̣ ܡܸܬܼܚܲܨܲ ܗ̄ܘ̣ܵܐ ܟܲܕܼ ܙܵܡܲ݁ܪ ܒܹܗ ܀", "ܐܘܿ ܫܝܼܦܘܿܪܵܐ ܕܲܡܣܲܝܲܟ ܗ̄ܘ̣ܵܐ ܒܲܚܕܼܵܐ ܕܘܼܟܵܐܲ", "ܘܡܲܫܡܲܥ ܩܵܠܹܗ ܒܟܼܠ ܐܲܬܼܪ̈ܵܘܵܢ ܐܲܝܟ ܩܲܪܝܼܒܼܵܐ ܀", ":ܚܙܲܩ̣ܘ ܗܲܕܿܡ̇ܘ̈ܗܝ ܥܲܡ ܪܸܥܝܢܹܗ ܠܐܲܪܒܲܥܦܸܢ̈ܝܵܢ", "ܘܟܲܢܸܫ ܐܸܢܹܝܢ ܠܡܸܫܡܲܥ ܬܲܗܪܵܐ ܕܕܼܵܪܘܿܙܘܼܬܹܗ ܀", "ܒܝܲܕܼ ܣܘܼܥܪ̈ܵܢܹܐ ܫܸܠܡ݂ܲܬ̤ ܨܹܐܕܼܵܘܗܝ ܣܵܗܕܿܘܼܬܼ ܡܵܪܹܗ:", "ܕܡܵܐܢܵܐ ܗ̄ܘ̣ ܓܲܒܼܝܵܐ ܕܲܓܼܒܸܐ ܘܲܒܼܚܝܼܪ ܒܟܼܘܼܪܵܐ ܕܪܘܼܚܵܐ ܀", ":ܓܒܼ݂ܵܝܗܝ ܨܸܒܼܝܵܢܵܐ ܕܲܓܼܠܹܐ ܠܹܗ ܟܠ ܥܲܕܼܠܵܐ ܢܸܗܘܹܐ", "ܘܐܲܓܼܥܸܠ ܒܐܝܼܕܼܵܘ̈ܗܝ ܓܲܙܵܐ ܕܪܘܼܚܵܐ ܕܟܼܵܪܘܿܙܘܼܬܹܗ ܀", ":ܠܚ̣ܵܐ ܠܲܓܼܙܘܼܪܬܵܐ ܛܲܒܼܥܵܐ ܕܒܸܣܪܵܐ ܡܸܬܼܚܲܒܿܠܵܐ", "ܘܛܲܒܼ݂ܥܹܗ ܒܪܘܼܚܵܐ ܕܢܸܗܘܹܐ ܡܲܦܠܲܚ ܪܘܼܚܵܢܵܐܝܼܬܼ ܀", ":ܫܲܚܠܸܦ ܠܲܫܡܹܗ ܕܡܸܬܼܟܲܢܸܐ ܗ̄ܘ̣ܵܐ ܒܲܫܡܵܐ ܫܐܝܼܠܵܐ", "ܘܲܩܪ݂ܵܝܗܝ ܦܘܿܠܘܿܣ ܡܸܬܿܛܦܝܼܣܵܢܵܐ ܕܐܸܬܿܛܦܝܼܣ ܘܐܲܦܝܼܣ ܀", ":ܒܲܫܡܹܗ ܦܲܫܸܩ ܥܲܠ ܪܸܥܝܵܢܹܗ ܕܫܵܠܹ̇ܡ ܠܲܫܡܹܗ", "ܘܲܒܼܣܘܼܥܪ݁ܵܢܹܐ ܓܲܡ̣ܪܹܗ ܠܲܫܡܹܗ ܘܲܠܓܲܒܼܝܘܼܬܹܗ ܀", ":ܒܟܼܠ ܐܸܣܟܹܿܡܝܼ̈ܢ ܫܲܠܚܹܗ ܠܲܫܡܵܐ ܕܝܗ̄ܘܼܕܼܵܝܘܼܬܼܵܐ", "ܘܲܒܼܟܼܠ ܡܸܕܹܿܡ ܠܒܸܫ ܠܲܡܫܝܼܚܵܐ ܫܡܵܐ ܝܲܩܝܼܪܵܐ ܀", ":ܡ̣ܢ ܟܠ ܡܸܕܹܿܡ ܪܲܚܡܹܗ ܠܲܫܡܵܐ ܕܫܲܚܠܸܦ ܠܲܫܡܹܗ", "ܘܠܵܐ ܣ̣ܵܡ ܡܸܕܹܿܡ ܥܲܡ ܗܵܘ̇ ܕܲܓܼܒܼ݂ܵܝܗܝ ܐܸܠܵܐ ܐܸܢ ܗܘ̤ ܀", ":ܒܲܫܡܵܐ ܡܫܝܼܚܵܐ ܡܸܫܬܲܒܼܗܲܪ ܗ̄ܘ̣ܵܐ ܒܟܼܠ ܐܘܼܠܨܵܢܝܼ̈ܢ", "ܘܒܹܗ ܡܲܩܪܸܒܼ ܗ̄ܘ̣ܵܐ ܘܙܵܟܹ̇ܐ ܠܛܘܼܥܝܲܝ ܘܲܠܦܲܠܵܚܹ̈ܝܗ̇ ܀", ":ܠܹܗ ܗ̄ܘ̣ ܠܲܫܡܵܐ ܣ݂ܵܡ ܫܲܬܐܸܣܬܵܐ ܕܟܼܵܪܘܼܙܘܼܬܹܗ", "ܘܲܥܠܵܘܗܝ ܫܲܟܼܠܸܠ ܒܸܢܝܵܢ ܐ̄ܢܵܫܵܐ ܕܗܲܝܡܼܢܘ ܒܲܫܡܹܗ ܀", ":ܫܒܼܝܼܚ ܒܸܢܝܵܢܹܗ ܘܲܦܠܸܐ ܘܲܪܓܼܝܼܓܼ ܪܵܘܡ̇ܐ ܕܡܸܠܵܘ̈ܗܝ", "ܘܠܵܐ ܐ̄ܢܵܫ ܒܵܢܹܐ ܝܲܬܿܝܼܪ ܡܵܢܹܗ ܒܸܢܝܵܢ ܩܘܼܫܬܵܐ ܀", ":ܐ̄ܢܵܐ ܠܲܡ ܣܵܡܹ̇ܬܼ ܐܲܝܟ ܚܲܟܿܝܼܡܵܐ ܐܸܣܬܼܵܐ ܕܩܘܼܫܬܵܐ", "ܢܸܚܙܹܐ ܟܠܢܵܫ ܐܲܝܟܲܢ ܒܵܢܹ̇ܐ ܠܘܵܬܼ ܫܘܼܠܵܡܵܐ ܀", ":ܐܘܿ ܒܲܢܵܝܵܐ ܕܣ̣ܵܡ ܫܲܬܸܐܣܬܼܵܐ ܕܗܲܝܡܵܢܘܼܬܼܵܐ", "ܐܲܝܟ ܕܲܒܼܥܲܪ̈ܩܹܐ ܫܲܟܼܠܸܠ ܘܲܒܼܢ̣ܵܐ ܣܲܒܪܵܐ ܘܚܘܼܒܵܐ ܀", ":ܐܘܿ ܐܲܬܼܠܹܝܛܵܐ ܕܐܸܚܲܕܼ ܕܲܪܵܐ ܥܲܡ ܟܠ ܡܸܕܸܡ", "ܘܚ̣ܵܒܼ ܟܠܡܸܕܸܿܡ ܡ̣ܢ ܚܘܼܡܣܵܢܵܐ ܕܗܲܝܡܵܢܘܼܬܹܗ ܀", ":ܐܘܿ ܩܪܲܒܼܬܼܵܢܵܐ ܕܲܡܙܲܝܲܢ ܗ̄ܘ̣ܵܐ ܪܘܼܚܵܢܵܐܝܼܬܼ", "ܘܡܸܬܼܟܲܬܲܫ ܗ̄ܘ̣ܵܐ ܘܚܵܢܹ̇ܐ ܒܙܵܘܥܹ̈ܐ ܠܢܝܼܫܵܐ ܡܫܝܼܚܵܐ ܀", ":ܡܲܢ̣ܘܼ ܣܵܦܹ̇ܩ ܕܢܸܬܼܢܹܐ ܒܡܸܠܹ̈ܐ ܙܵܟܼܘܼܬܼ ܥܲܡܠܲܝ̈ܟ", "ܘܡܲܢ̣ܘ ܡܸܫܟܲܚ ܕܲܢܨܘܼܪ ܫܘܼܦܪܲܝܟ ܒܲܟܼܬܼܝܼ̈ܒܼܵܬܼܵܐ ܀", ":ܠܲܝܬܿ ܪܸܥܝܵܢܵܐ ܕܲܡܨܹܐ ܕܢܸܡܛܹܐ ܠܪܵܘܡ̇ܐ ܕܥܲܡܠܲܝܟ", "ܐܸܠܵܐ ܐܲܝܢܵܐ ܕܲܡܕܲܡܹܐ ܒܵܟ ܒܪ̈ܓܼܫܹܐ ܘܙܵܘܥܹ̈ܐ ܀", ":ܠܵܐ ܐ̄ܢܵܫ ܣܵܠܹ̇ܩ ܠܐܲܝܟܵܐ ܕܲܣܠܸ̣ܩܬܿ ܐܲܝܟ ܕܐܲܢ̄ܬܿ ܐܸܡ̣ܪܬܿ", "ܐܸܠܵܐ ܫܵܠܲܚ ܡ̇ܝܘܿܬܼܘܼܬܼܵܐ ܒܐ̄ܪܵܙ ܕܘܼܒܵܪ̈ܲܝܟ ܀", ":ܠܬܼܘܼܠܬܵܐ ܕܪܵܘܡ̇ܐ ܢܲܓܼܕܵܟ ܪܸܡܙܵܐ ܘܡܲܠܸܠ ܥܲܡܵܟ", "ܡܸܠܹ̈ܐ ܕܟܲܣ̈ܝܵܢ ܘܠܵܐ ܡܸܬܼܡܲܠ̈ܠܵܢ ܒܸܠܫܵܢ ܒܸܣܪܵܐ ܀", ":ܐܘܿ ܒܸܣܪܵܢܵܐ ܕܟܲܕܼ ܒܸܣܪܵܢܵܐ ܗ̄ܘ̣ ܦܪ݂ܲܚ ܥܲܠ ܐܵܐܲܪ", "ܐܘܿ ܠܡܵܝܘܿܬܼܵܐ ܕܲܫܘ̣ܵܐ ܠܩܵܠܵܐ ܕܠܵܐ ܡ̇ܝܘܿܬܹ̈ܐ ܀", ":ܐܘܿ ܕܐܸܬܼܝܲܩܲܪ ܒܲܫܒܼܝܼ̈ܚܵܬܼܵܐ ܕܪ̈ܵܡ̇ܢ ܡܸܢܹܗ", "ܘܡܲܟܸܿܢ ܢܲܦܫܹܗ ܐܲܝܟ ܠܵܐ ܝܵ̇ܕܲܥ ܕܲܫ̣ܘܵܐ ܠܡܸܕܲܡ ܀", ":ܐܘܿ ܚܵܙܘܿܩܵܐ ܕܲܡ̣ܛܵܐ ܠܲܥܕܹܢ ܟܲܕܼ ܠܵܐ ܗܲܠܸܟ", "ܘܲܫܡܲ݁ܥ ܩܵܠܵܐ ܕܟܲܕܼ ܡܸܬܼܡܲܠܲܠ ܠܵܐ ܡܸܬܡܲܠܲܠ ܀", ":ܡ̇ܢܵܘ ܕܐܸܡܲܪܬܿ ܦܵܘܠܘܿܣ ܓܲܒܼܝܵܐ ܥܲܣܩܵܐ ܒܥܵܬܹܗ", "ܐܲܝܟܲܢ ܫܵܡܲ݁ܥ ܐܲܝܢܵܐ ܕܫܵܡܲ̇ܥ ܟܕܼ ܠܵܐ ܫܲܠܝܼܟ ܀", ":ܓܠܝܼ ܠܲܢ ܠܲܒܼܪܵܐ ܡ̇ܢܵܘ ܕܐܸܡܲܪܬܿ ܕܲܥܛܸܠ ܫܸܡܥܹܗ", "ܒܐܲܝܠܹܝܢ ܪ̈ܓܼܫܹܐ ܫܘ݂ܲܝܬܿ ܕܬܼܨܘܼܬܼܝܼܘܗܝ ܐܲܢ̄ܬܿ ܒܲܠܚܘܿܕܲܝܟ ܀", ":ܐܸܢ ܠܵܐ ܫܲܠܝܼܛ ܠܡܸܬܼܡܲܠܵܠܘܼ ܠܡܵܢ ܐܸܬܼܡܲܠܲܠ", "ܘܐܸܢ ܐܸܬܼܡܲܠܲܠ ܡ̇ܕܹܝܢ ܫܲܠܝܼܛ ܠܲܡܨܵܬܼ ܫܸܡܥܹܗ ܀", ":ܐܸܢܗܘ̤ ܕܲܫܘ݂ܲܬܿ ܕܬܸܫܡܲܥ ܡܸܕܹܿܡ ܕܠܵܐ ܡܸܬܼܡܲܠܲܠ", "ܡ̇ܕܹܝܢ ܩܲܒܸܿܠܬܿ ܐܵܦ ܣܘܼܟܿܠܹܗ ܕܗܵܘ̇ ܡ̇ܐ ܕܲܫ̣ܡܲܥܬܿ ܀", ":ܐܸܝܢ ܠܲܡ ܫܸܡܥܹ̇ܬܼ ܘܝܹܠܦܹ̇ܬܼ ܚܲܝܠܵܐ ܕܗܵܘ̇ ܡ̇ܐ ܕܫܸܡܥܹ̇ܬܼ", "ܐܸܠܵܐ ܥܲܣܩܵܐ ܠܒܸܣܪ̈ܵܢܵܝܹܐ ܠܒܸܣܪ̈ܵܢܵܝܹܐ ܠܡܸܫܡܲܥ ܗܵܟܲܢ ܀", ":ܐܵܦ ܐ̄ܢܵܐ ܕܫܸܡܥܹ̇ܬܼ ܠܵܐ ܗ̄ܘ̣ܵܐ ܒܪ̈ܓܼܫܹܐ ܕܒܸܣܪܵܐ ܫ̣ܡܥܹ̇ܬܼ", "ܐܸܠܵܐ ܒܐ̄ܪܵܙܵܐ ܕܠܸܥܙܵܐ ܕܩܢܹܝܢ ܠܵܐ ܡ̇ܝܘܿܬܹ̈ܐ ܀", ":ܒܐ̄ܪܵܙ ܗܵܘ̇ ܩܵܠܵܐ ܕܲܡܗܲܠܠܝܼܢ ܒܹܗ ܒܗܵܘ̇ ܬܘܼܩܵܢܵܐ", "ܒܹܗܘ̣ ܫܸܡܥܹ̇ܬܼ ܗܵܘ̇ ܡ̇ܐ ܕܫܸܡܥܹ̈ܬܼ ܠܵܐ ܗ̄ܘ̣ܵܐ ܒܲܦܓܲܪ ܀", ":ܒܪܘܼܚܵܐ ܫܸܡܥܹ̇ܬܼ ܠܟܸܢ̈ܫܲܝ ܪܵܘܡ̇ܐ ܐ̄ܪܵܙܵܢܵܐܝܼܬܼ", "ܕܲܡܗܠܠܝܼܢ ܗ̄ܘ̣ܵܘ ܪܘܼܚܵܢܵܐܝܼܬܼ ܠܚܹܝܠ ܐܝܼܬܼܘܼܬܼܵܐ ܀", ":ܫܒܼܝܼܚ ܗ̄ܘ̣ܵܐ ܘܲܬܼܡܝܼܗ ܩܵܠ ܢܸܥ̈ܡܵܬܼܵܐ ܕܗܘܼ̈ܠܵܠܲܝܗܘܿܢ", "ܘܠܵܐ ܣܵܒܲܥ ܗ̄ܘ̣ܵܐ ܗܵܘܢܵܐ ܠܡܸܫܡܲܥ ܠܗܵܝ̇ ܚܲܠܝܘܼܬܵܐ ܀", ":ܠܵܐ ܣܵܦ̇ܩܵܐ ܗ̄ܘ̣ܵܬܼ ܐܼܕܼܢܵܐ ܕܒܸܣܪܵܐ ܠܗܵܝ̇ ܡܲܫܡܲܥܬܼܵܐ", "ܘܠܵܐ ܠܸܫܢܵܐ ܡܨܸܐ ܗ̄ܘ̣ܵܐ ܕܢܹܐܡܲܪ ܐܲܝܟ ܠܸܥܙܲܝ̈ܗܘܿܢ ܀", ":ܚܕܲܬܵܐ ܗ̄ܝܼ ܕܲܗܘ̤ܵܬܼ ܨܹܐܕܲܝ ܒܲܠܚܘܿܕܼ ܠܵܘ ܡܸܛܠܵܬܼܝ", "ܕܲܫܘܹ̇ܝܬܼ ܕܐܸܚܙܹܝܘܗܝ ܠܗܵܘ̇ ܬܘܼܩܵܢܵܐ ܐ̄ܪܵܙܵܢܵܐܝܼܬܼ ܀", ":ܒܝܼ ܩܲܕܼܡ̇ܝܵܐ ܨܒܼܵܐ ܕܲܢܚܵܘܹܐ ܥܘܼܬܼܪܵܐ ܕܪ̈ܲܚܡܵܘܗܝ", "ܕܢܸܬܸܿܠ ܒܐܝܼܕܲܝ̈ ܣܲܒܼܪܵܐ ܛܵܒܼܵܐ ܠܡܵܝܘܿܬܼܘܼܬܼܵܐ ܀", ":ܒܗܵܕܹܐ ܬܸܢܘܲܝ ܫܘܹ̇ܝܬܼ ܠܲܕܼܪ̈ܡ̇ܢ ܡ̣ܢ ܡ̇ܝܘܿܬܹ̈ܐ", "ܕܒܼܝܼ ܢܸܬܼܠܲܒܿܒܼܘܼܢ ܓܸܢܣܵܐ ܕܐ̄ܢܵܫܵܐ ܒܣܲܒܼܪܵܐ ܕܚܲܝܹ̈ܐ ܀", ":ܘܡܸܛܠ ܗܵܕܹܐ ܢܲܓܼܕܲܢܝ ܪܸܡܙܵܐ ܥܕܲܡ̇ܐ ܠܲܥܕܹܢ", "ܕܐܹܙܲܠ ܐܸܚܙܹܐ ܘܐܲܝܬܹܿܗ ܣܒܲܪܬܼܵܐ ܕܗܵܘ̇ ܬܘܼܩܵܢܵܐ ܀", ":ܕܐܸܙܹ̇ܠ̄ܬܼ ܝܸܕܥܹ̇ܬܼ ܘܕܲܐܝܟܲܢ ܐܸܙܹ̇ܠ̄̇ܬܼ ܠܵܐ ܝܵܕܲܥ ܐ̄ܢܵܐ", "ܕܠܵܐ ܨܒܼܵܐ ܪܸܡܙܵܐ ܕܲܢܒܲܕܹܿܩ ܠܝܼ ܕܐܲܝܟܲܢ ܐܸܙܹ̇ܠ̄ܬܼ ܀", ":ܠܵܐ ܨܒܼܵܐ ܓܠ̣ܵܐ ܠܝܼ ܕܐܸܢ ܥܲܡ ܢܲܦܫܵܐ ܚ̣ܙܲܩܘ ܗܲܕܵܡܹ̈ܐ", "ܕܐܵܦ ܗܝ̤ ܗܵܕܹܐ ܒܚܸܟܼܡܵܐ ܥܲܒܼ݂ܕܵܗ̇ ܕܐܸܕܲܥ ܠܲܟܼܝܵܢܝ ܀", ":ܠܒܲܪ ܡ̣ܢ ܛܲܟܼܣܵܐ ܨܒܼܵܐ ܕܲܢܚܵܘܹܝܢܝ ܐܲܝܟ ܕܲܠܝܲܚܛܵܐ", "ܘܲܕܼܠܵܐ ܐܸܛܥܸܐ ܠܲܟܼܝܵܢܝ ܫܝܼܛܵܐ ܟܠ̣ܵܢܝ ܡ̣ܢ ܗܵܕܹܐ ܀", ":ܕܫܸܡܥܹ̇ܬܼ ܩܵܠܵܐ ܐܵܦ ܣܘܼܟܵܠܵܐ ܫܲܪܝܼܪܵܐ ܠܝܼ", "ܘܕܸܐܢ ܬܲܡܵܢ ܗ̄ܘܹ̇ܝܬܼ ܒܲܦܓܲܪ ܘܒܼܪܘܼܚ ܠܵܐ ܝܵ̇ܕܲܥ ܐ̄ܢܵܐ ܀", ":ܘܐܸܢܗܘ̤ ܕܐܸܢܵܐ ܕܫܸܡܥܹ̇ܬܼ ܐܸܢܹܝܢ ܛܥ̣ܵܬܲܢܝ ܗܵܕܹܐ", "ܡ̇ܢ ܡܸܬܼܦܲܫܲܟ ܐܲܝܢܵܐ ܕܒܼܵܥܹܐ ܕܐܲܝܟܲܢ ܐܸܙܹ̇ܠ̄ܬܼ ܀", ":ܐܸܙܹ̇ܠ̄ܬܼ ܘܲܡ̇ܛܹܝܬܼ ܠܐܲܝܟܵܐ ܕܐܸܡܹ̇ܬܼ ܗܲܝܡܸܢ ܘܐܲܫܲܪ", "ܘܲܕܼܫܸܡܥܹ̇ܬܼ ܐܲܝܠܹܝܢ ܕܲܬܼܢܹ̇ܝܬܼ ܠܵܐ ܬܸܬܼܦܲܠܲܓܼ ܀", ":ܠܵܘ ܫܘܼܒܼܗܵܪܵܐ ܚܲܦܛܲܢ̣ܝ ܕܐܸܬܼܢܹܐ ܩܘܼܠܵܣ ܥܲܡܠܲܝ̈", "ܛܢܵܢܵܐ ܕܣܲܛܼܠܹ̈ܐ ܥܨ̣ܵܢܝ ܕܐܸܫܬܲܒܼܗܲܪ ܒܲܕܼܪ̈ܵܡܵܢ ܡܹܢܝ ܀", ":ܒܗܵܕܹܐ ܥ̣ܠܬܼܵܐ ܨܒܹ̇ܝܬܼ ܕܐܹܒܲܕܹܿܩ ܐܲܝܠܹܝܢ ܕܲܚܙܹ̇ܝܬܼ", "ܕܐܲܩܢܹܐ ܣܲܒܼܪܵܐ ܠܲܕܼܠܵܐ ܣܲܒܼܪܵܐ ܒܛܘܼܒܹ̈ܐ ܕܲܠܗܲܠ ܀", ":ܡܲܢ ܠܵܐ ܢܸܪܚܲܡ ܡܸܠܲܬܼ ܦܵܘܠܘܿܣ ܕܲܫ̣ܡܲܥ ܘܐܲܦܝܼܣ", "ܘܠܵܐ ܟܵܝ̣ܡ ܘܲܛܠܲܡ ܠܲܟܼܢܵܘܵܬܹ̈ܗ ܡ̣ܢ ܡ̇ܐ ܕܲܫܡ݂ܲܥ ܀", ":ܡܲܢ ܠܵܐ ܢܸܗܪܘܿܓܼ ܒܣܸܦܪܲܝ ܡܸܠܵܘ̈ܗܝ ܕܣܵܦܪܵܐ ܕܪܘܼܚܵܐ", "ܘܦܲܫܸܩ ܘܐܲܕܼܢܲܚ ܐ̄ܪ̈ܵܙܹܐ ܟܣܲܝܵ̈ܐ ܩܕܼܵܡ ܬܲܠܡܝܼܕܼܵܘ̈ܗܝ ܀", ":ܡܵܢ ܠܵܐ ܢܸܩܒܿܘܿܥ ܠܢܝܼܫܵܐ ܕܡܸܠܬܹܗ ܩܕܸܵܡ ܬܲܪܥܝܼܬܹܗ", "ܕܲܚ̣ܢܵܐ ܒܙܵܘܥܹ̈ܐ ܘܲܒܼܗܲܕܵܡܹ̈ܐ ܠܘܵܬܼ ܙܵܟܼܘܼܬܼܵܐ ܀", ":ܡܲܢ ܠܵܐ ܢܸܡܪܘܿܩ ܣܲܢܝܘܼܬܼ ܢܲܦܫܹܗ ܒܫܘܼܦܪܵܐ ܕܡܸܠܵܘ̈ܗܝ", "ܘܢܸܚܙܹܐ ܡܘܼܡ̇ܘ̈ܗܝ ܒܝܲܕܼ ܡܲܚܙܝܼܬܼܵܐ ܕܫܲܦܝܼܪ̈ܵܬܹܗ ܀", ":ܡܲܢ ܠܵܐ ܢܸܒܼܢܹܐ ܥܲܠ ܬܵܘܕܿܝܼܬܼܵܐ ܕܗܲܝܡܵܢܘܿܬܹܗ", "ܕܲܢ̣ܫܲܒܼ ܪ̈ܘܼܚܹܐ ܕܚܲܫܹ̈ܐ ܩܫ̈ܲܝܵܐ ܘܠܵܐ ܐܲܙܝܥܘܼܗ̇ ܀", ":ܡ̣ܢ ܠܵܐ ܢܸܠܒܲܫ ܙܲܝܢܵܐ ܕܪܘܼܚܵܐ ܒܛܲܟܼܣܵܐ ܕܝܼܠܹܗ", "ܕܠܵܐ ܐܸܬܼܪܲܦܝܼ ܡ̣ܢ ܬܿܟܼܬܿܘܼܫܵܐ ܥܕܲܡܵܐ ܠܡܵܘܬܵܐ ܀", ":ܡܲܢ ܠܵܐ ܢܸܪܕܹܿܐ ܒܐܘܼܪܚܵܐ ܕܲܕܼܪܲܐ ܒܐܘܼܪܚܵܐ ܠܐܲܦܲܝ̈ ܪܵܘܡ̇ܐ", "ܕܡܲܢܲܥ ܘܡ̣ܛܵܐ ܠܐܲܦܲܝ̈ ܪܵܘܡ̇ܐ ܕܠܵܐ ܟܲܪܝܘܼܬܼܵܐ ܀", "ܡܲܢ ܠܵܐ ܢܹܐܣܘܿܪ ܙܵܘܥܲܝ̈ ܢܲܦܫܹܗ ܒܗܲܝܡܵܢܘܼܬܹܗ:", "ܘܐܲܟܼܬܸܿܒܼ ܣܲܒܼܪܵܐ ܘܐܲܗܓܿܝܼ ܚܘܼܒܵܐ ܕܠܵܐ ܡܸܬܼܚܲܒܲܠ ܀", ":ܐܲܝܟܲܢ ܢܸܛܠܘܿܩ ܐܲܝܢܵܐ ܕܩܵܪܹܐ ܒܲܟܼܬܼܝܼ̈̄ܒܼܵܬܹܗ", "ܕܠܵܐ ܢܸܦܪܘܼܥ ܠܹܗ ܐܵܦܸܢ ܡܸܠܹ̈ܐ ܚܠܵܦ ܣܘܼܥܪ̈ܵܢܹܐ ܀", ":ܐܲܝܟܲܢ ܢܲܗܘܸܐ ܐܲܝܢܵܐ ܕܪܵܗܹ̇ܛ ܠܘܼܩܒܲܠ ܢܝܼܫܹܗ", "ܕܠܵܐ ܢܦܲܢܹܐ ܠܹܗ ܟܠܝܼܠ ܙܵܟܼܘܼܬܵܐ ܐܲܟܼܡܵܐ ܕܫܵܘܹ̇ܐ ܀", ":ܡܲܢ ܐܸܬܼܟܲܬܲܫ ܒܐܵܓܼܘܿܢ ܩܘܼܫܬܵܐ ܒܲܕܼܡܘܼܬܼ ܦܵܘܠܘܿܣ", "ܘܡܲܢ̣ܘܼ ܕܲܫܘ̣ܵܐ ܠܲܟܼܠܝܼܠ ܫܘܼܒܼܚܵܐ ܝܲܬܼܝܼܪ ܡܸܢܹܗ ܀", ":ܡܲܢ ܐܼܬܸܚܲܟܲܡ ܒܪ̈݁ܘܼܚܵܢܝܵܬܼܵܐ ܐܲܝܟ ܪܸܥܝܵܢܹܗ", "ܘܡܲܢ̣ܘܼ ܕܲܬܼܢ̣ܵܐ ܥܲܠ ܕܲܥܬܼܝܼ̈ܕܼܵܢ ܐܲܝܟ ܡܵܐ ܕܐܲܟܼܬܸܿܒܼ ܀", ":ܡܲܢ̣ܘ ܕܕܲܡܝܼ ܠܘܼܩܒܲܠ ܢܝܼܫܵܐ ܕܲܩܒ݂ܲܥ ܡܲܠܟܵܐ", "ܘܐܲܝܢܵܘ ܕܲܚܢ̣ܵܐ ܠܘܵܬܼ ܙܵܟܼܘܼܬܼܵܐ ܒܕܼܘܼܡܝܵܐ ܕܝܼܠܹܗ ܀", ":ܕܲܦܠ݂ܲܚ ܕܠܵܐ ܢܲܦ̈ܩܵܬܼܵܐ ܐܲܝܟ ܦܘܼܠܚܵܢܹܗ", "ܘܠܵܐ ܢܣ݂ܲܒܼ ܐܲܓܼܪܵܐ ܐܲܦܣܘܿܢ̈ܝܵܬܼܵܐ ܐ̄ܢܵܫܵܝܼ̈ܬܼܵܐ ܀", ":ܡܲܢ̣ܘܼ ܕܲܪܗܲܛ ܒܸܐܣܛܵܕܝܼܘܿܢ ܪܘܼܚܵܢܵܝܬܵܐ", "ܘܠܵܐ ܐܸܬܼܥܲܪܩܲܠ ܨܸܒܼܝܵܢ ܢܵܦܫܹܗ ܒܐܲܪ̈ܥܵܢܵܝܵܬܼܵܐ ܀", ":ܐܵܘ ܓܲܪ ܢܲܦܫܹܗ ܒܦܘܼܠܚܵܢ ܪܘܼܚܵܐ ܒܥܸܕܵܢ ܨܲܦܪܵܐ", "ܘܣܵܡ̣ܹܗ ܠܥܲܡܠܹܗ ܐܲܝܟ ܚܲܕܼ ܝܵܘܡܵܐ ܒܫܘܼܠܵܡ ܚܲܝ̈ܘ̈ܗܝ ܀", ":ܫܲܪܝܼ ܒܪܲܗܛܵܐ ܕܟܼܵܘܿܙܘܼܬܼܵܐ ܒܥܠܲܝܡܘܼܬܹܗ", "ܘܫܲܠܡܵܗ̇ ܠܐܘܼܪܚܹܗ ܒܝܲܕܼ ܫܸܫ̈ܠܵܬܼܵܐ ܘܲܒܼܣܲܝܒܿܘܿܬܹܗ ܀", ":ܦܵܘܠܘܿܣ ܣܵܒ̣ܵܐ ܐܵܦ ܐܲܣܝܼܪܵܐ ܕܲܚܠܵܦ ܩܘܼܫܬܵܐ", "ܐܲܝܢܵܘ ܦܘܼܡܵܐ ܕܲܡܨܸܐ ܕܢܸܬܼܢܹܝܟ ܐܲܟܼܡܵܐ ܕܐܝܼܬܲܝܟ ܀", ":ܒܨܝܼܪ ܪܸܥܝܵܢܵܐ ܕܢܸܪܗܲܛ ܥܲܡܵܟ ܩܲܠܝܼܠܵܐܝܼܬܼ", "ܘܲܡܚܝܼܠ ܓܸܦܹܗ ܕܢܸܦܪܲܚ ܨܹܐܕܲܝܟ ܠܐܲܝܟܵܐ ܕܐܝܼܬܲܝܟ ܀", ":ܚܲܕܼ ܗ̄ܘ̣ ܝܵ̇ܕܲܥ ܕܲܢܦܲܢܹܐ ܠܵܟ ܟܠܝܼܠ ܙܵܟܼܘܼܬܼܵܐ", "ܗܵܘ̇ ܕܲܪܚܸܡ̣ܬܵܝܗܝ ܡ̣ܢ ܟܠ ܡܸܕܹܿܡ ܐܲܝܟ ܕܲܦܸܠܹܐ ܠܹܗ ܀", ":ܪܸܡܙܵܐ ܕܲܓܼܒܼ݂ܵܟ ܡܨܸܐ ܦܵܪܲܥ ܠܵܟ ܐܲܓܼܪܵܐ ܠܚܘܼܒܵܟ", "ܗܵܘ̇ ܕܲܚܙܹܝܢ ܠܹܗ ܥܲܡܠܹ̈ܐ ܕܟܼܠܵܐ ܩܕܼܵܡ ܟܠ ܕܲܗܘ̤ܵܐ ܀", ":ܪܸܚܡܲܬܼ ܚܘܼܒܹܿܗ ܪܲܚ̣ܡܵܟ ܘܐܲܚܒܼܵܟ ܘܲܩܪ̣ܵܟ ܕܝܼܠܹܗ", "ܘܝܲܗ̣̄ܒܼ ܒܵܟ ܚܲܝܠܵܐ ܠܡܸܙܟܵܐ ܒܕܝܼܠܹܗ ܐܲܝܟ ܕܲܒܼܕܝܼܠܵܟ ܀", ":ܠܵܘ ܕܝܼܠܵܟ ܗ̄ܘ̣ܵܐ ܠܡܸܙܟܵܐ ܠܚܲܫܹ̈ܐ ܒܸܠܥܵܕܼ ܚܲܝܠܹܗ", "ܕܲܡܚܝܼܠ ܣܲܓܝܼ ܟܝܵܢ ܡ̇ܝܘܿܬܹ̈ܐ ܠܡܸܙܟܵܐ ܒܕܼܝܼܠܹܗ ܀", ":ܠܵܘ ܕܝܼܠܵܟ ܗ̄ܘ̣ܵܬ ܠܡܹܐܠܲܦ ܐ̄ܪܵ̈ܙܹܐ ܕܲܣܬܼܝܼܪ̈ܵܬܼܵܐ", "ܕܠܲܝܬܿ ܒܲܥܒܼܝܼܕܹ̈ܐ ܠܡܸܣܬܲܟܵܠܘܼ ܒܡܸܕܹܿܡ ܕܲܟܼܣܸܐ ܀", ":ܚܘܼܒܹܿܗ ܓܠ̣ܵܐ ܠܵܟ ܐܲܝܟ ܕܲܠܪܵܚܡܵܐ ܕܫܲܪܝܼܪ ܚܘܼܒܹܿܗ", "ܘܗܘ̤ ܒܲܕܹܿܩ ܠܵܟ ܚܹܝܠ ܟܲܣ̈ܝܵܬܼܵܐ ܕܪ̈ܡ̇ܢ ܡܸܢܵܟ ܀", ":ܫܪܵܪܵܟ ܚܵܘܝܼܢܿ ܒܟܸܣܦܵܐ ܕܝܲܗ̄ܒܼ݂ ܠܵܟ ܕܬܸܬܲܓܲܪ ܒܹܗ", "ܘܐܲܓܼܥܸܠ ܒܐܝܼܕܲܝ̈ܟ ܐܲܝܟ ܫܲܪܝܼܪܵܐ ܓܲܙܵܐ ܕܪ̈ܲܚܡܵܘܗܝ ܀", ":ܫܲܪܝܼܪ ܚܘܼܒܵܟ ܘܲܦܸܠܹܐ ܓܲܙܵܐ ܕܡܲܓܼܥܲܠ ܒܐܝܼܕܲܝ̈ܟ", "ܘܠܵܠ ܐ̄ܢܵܫ ܝܵ̇ܕܲܥ ܠܲܡܦܲܪܢܵܣܘܼ ܝܲܬܿܝܼܪ ܡܸܢܵܟ ܀", ":ܐܲܢ̄ܬܿ ܐܲܟܼܪܸܙܬܵܝܗܝ ܠܫܸܡ ܐܝܼܬܼܘܼܬܼܵܐ ܒܐܸܕܼܢܲܝ̈ ܟܠܢܵܫ", "ܘܐܲܢ̄ܬܿ ܚܵܘܝܼܬܵܗ̇ ܠܫܲܘܝܘܼܬܼ ܐܲܒܼܵܐ ܘܪܘܼܚܵܐ ܀", ":ܐܲܢ̄ܬܿܘܼ ܒܲܕܸܿܩܬܿ ܕܠܵܐ ܛܠܹܐ ܝܲܠܕܵܐ ܡ̣ܢ ܝܵܠܘܿܕܹܗ", "ܘܐܵܦܠܵܐ ܪܘܼܚܵܐ ܒܨܝܼܪ ܡ̣ܢ ܐܲܒܼܵܐ ܘܝܲܠܕܵܐ ܕܡܸܢܹܗ ܀", ":ܐܲܢ̄ܬܿ ܐܲܠܸܦܬܵܢ ܕܠܵܐ ܡܸܣܬܲܝܲܟ ܐܝܼܬܼܝܵܐ ܒܕܸܝܼܠܹܗ", "ܘܐܲܢ̄ܬܿ ܚܵܘܝܼܬܵܢ ܕܠܵܐ ܡܸܬܼܢܲܣܸܐ ܒܚܵܫܘܿܫܘܼܬܼܵܐ ܀", ":ܒܪܘܼܚ ܓܸܠܝܵܢܵܐ ܓܼܠܲܝܬܵܝܗܝ ܠܐ̄ܪܵܙܵܐ ܕܦܘܼܪܩܵܢ ܚܲܝܲܝ̈ܢ", "ܕܫܲܡܠܝܼ ܘܲܓܼܡ݂ܲܪ ܨܸܒܼܝܵܢ ܟܲܣܝܵܐ ܒܓܲܠܝܘܼܬܼ ܦܲܓܼܪܲܢ ܀", ":ܒܟܸܢܲܪ ܢܲܦܸܫܵܟ ܙܡ݂ܲܪ ܦܘܼܪܫܵܢܵܐ ܕܬܲܪܬܹܿܝܢ ܕܸܡ̈ܘܵܢ", "ܕܡܘܼܬܼܵܐ ܕܥܲܒܼܕܵܐ ܘܲܕܼܥܵܒܼܘܿܕܼܵܐ ܟܲܣܝܵܐ ܘܓܼܠܝܵܐ ܀", ":ܗܘ̤ܵܐ ܠܸܫܵܢܵܟ ܒܲܕܼܡܘܼܬܼ ܩܲܢܝܵܐ ܒܐܝܼܕܼܵܐ ܕܪܘܼܚܵܐ", "ܘܨܵܪ ܐܵܬܼ̈ܘܵܬܼܵܐ ܒܪܸܥܝܵܢ ܐ̄ܢܵܫܵܐ ܡܸܠܬܼܵܐ ܘܦܲܓܼܪܵܐ ܀", ":ܡܸܠܬܼܵܐ ܘܦܲܓܼܪܵܐ ܐܲܟܼܪܸܙ ܩܵܠܵܟ ܒܹܝܬܼ ܡ̇ܝܘܿܬܹ̈ܐ", "ܬܪܹܝܢ ܕܲܦܪܝܼܫܝܼܢ ܒܲܟܼܝܵܢܲܝ̈ܗܘܿܢ ܘܲܫܘܹܝܢ ܐܲܟܲܚ̄ܕܼ ܀", ":ܦܪܝܼܫܝܼܢ ܘܲܫܘܹܝܢ ܘܲܟܣܹܝܢ ܘܲܓܼܠܹܝܢ ܘܚܲܕܼ ܡܸܬܼܟܲܢܹܝܢ", "ܒܪܵܐ ܕܐܲܠܵܗܵܐ ܕܫܵܘܬܸܿܦ ܥܲܡܹܗ ܠ̄ܐܢܵܫܵܐ ܕܲܢ̣ܣܲܒܼ ܀", ":ܠܵܘ ܦܘܼܪܫܵܢܵܐ ܕܲܒܼܪܵܐ ܘܲܒܼܪܵܐ ܐܲܥܸܠ ܦܵܘܠܘܿܣ", "ܕܠܵܐ ܬܸܬܲܩܲܠ ܗܲܪܵܛܝܼܩܵܐ ܒܦܘܼܪܫܵܢ ܡܸܠܵܘ̈ܗܝ ܀", ":ܟܝܵܢܹ̈ܐ ܦܲܪܸܫ ܒܗܵܝ̇ ܕܲܦܪܝܼܫܝܼܢ ܚܲܕܼ ܡ̣ܢ ܚܲܒܼܪܹܗ", "ܘܟܲܢܸܫ ܐܸܢܘܿܢ ܒܲܚܕܼܵܝܘܼܬܼܵܐ ܠܚܲܕܼ ܦܲܪܨܘܿܦܵܐ ܀", ":ܦܲܪܸܫ ܐܸܢܘܿܢ ܡܸܛܠ ܚܲܫܹ̈ܐ ܘܲܫܒܼܝܼ̈ܚܵܬܼܵܐ", "ܘܐܲܫܘܝܼ ܐܸܢܘܿܢ ܡܸܛܠ ܚܘܼܒܵܐ ܕܠܵܐ ܦܘܼܠܵܓܼܵܐ ܀", ":ܦܲܠܸܓܼ ܐܸܢܘܿܢ ܘܠܵܐ ܣܕܲܩ ܐܸܢܘܿܢ ܚܕܼ ܡ̣ܢ ܨܿܝܕܼ ܚܲܕܼ", "ܘܐܲܫܘܝܼ ܐܸܢܘܿܢ ܒܝܲܕܼ ܨܸܒܼܝܵܢܵܐ ܕܲܨܒܼܵܐ ܒܗܵܕܹܐ ܀", ":ܝܲܗ݂̄ܒܼ ܠܹܗ ܕܝܼܠܹܗ ܠܟܼܠܚܲܕܼ ܡܸܢܗܘܿܢ ܠܦܘܼܬܼ ܗܵܝ̇ ܕܐܝܼܬܼܵܘܗܝ", "ܕܠܵܐ ܢܸܬܿܬܲܚܬܸܐ ܐܝܼܬܼܝܵܐ ܠܚܼܫܹ̈ܐ ܒܕܲܢܣܲܒܼ ܕܝܼܠܲܢ ܀", ":ܫܵܘܬܸܦ ܪܵܡ̇ܐ ܒܲܡܚܝܼ̈ܠܵܬܼܵܐ ܒܲܫܡܵܐ ܫܐܝܼܠܵܐ", "ܘܲܠܡܲܟܿܝܼܟܼܵܐ ܒܲܫܒܼܝܼ̈ܚܵܬܼܵܐ ܒܗܘܿܢ ܒܲܥܒܼܵܕܹ̈ܐ ܀", ":ܘܐܸܢܗܘ̤ ܕܦܵܘܠܘܿܣ ܕܲܓܼܒܼ݂ܵܝܗܝ ܪܘܼܚܵܐ ܦܲܪܸܫ ܘܐܲܫܘܝܼ", "ܡ̇ܢ ܡܸܬܼܥܲܕZܠ ܗܲܪܵܣܝܘܿܛܵܐ ܒܡܵܐܢܵܐ ܓܲܒܼܝܵܐ ܀", ":ܦܵܘܠܘܿܣ ܡܲܠܸܠ ܡܲܢ̣ܘܼ ܫܲܠܝܼܛ ܠܡܸܥܕܲܠ ܦܵܘܠܘܿܣ", "ܘܐܲܝܢܵܐ ܕܥܵܕܹܠ ܪܘܼܚܵܐ ܕܓܲܝܼܒܼܵܝܗܝ ܗܘ̤ ܡܚܲܝܲܒܼ ܠܹܗ ܀", ":ܫܬܼܘܿܩ ܠܵܟ ܡ̇ܕܹܝܢ ܗܲܪܵܣܝܘܿܛܵܐ ܠܵܐ ܬܸܬܼܥܲܕܲܠ", "ܕܠܵܐ ܬܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܩܲܫܝܵܐ ܕܪܘܼܚܵܐ ܀", ":ܫܬܼܘܿܩܘ ܠܵܐ ܬܸܩܥܘܿܢ ܥܲܡ ܫܲܪܝܼܪܹ̈ܐ ܦܵܥܠܹ̈ܐ ܕܙܹܐܦܵܐ", "ܟܲܕܼܘܼ ܕܠܲܚ̣ܬܿܘܿܢ ܫܲܝܢܵܐ ܕܐ̄ܢܵܫܵܐ ܒܚܸܪ݁ܝܢܲܝܟܿܘܿܢ ܀", ":ܡܦܵܣ ܐ̄ܢܵܐ ܕܣܲܓܿܝܼ ܣܵܢܹ̇ܝܬܿܘܿܢ ܠܹܗ ܠܲܫܡܹܗ ܕܦܵܘܠܘܿܣ", "ܘܠܵܐ ܛܲܥܝܵܐ ܠܝܼ ܕܠܵܐ ܡܢܵܚܝܼܬܿܘܿܢ ܒܦܘܼܪܫܵܢ ܡܸܠܵܘ̈ܗܝ ܀", ":ܣܲܓܿܝܼ ܡܲܨܪܸܦ ܣܲܡܐ ܕܡܸܠܵܘܗܝ ܠܟܹܐܒܼܵܐ ܕܲܒܼܟܼܘܼܢ", "ܘܡܸܛܠ ܗܵܕܹܐ ܣܵܢܹ̇ܝܬܿܘܿܢ ܠܹܗ ܐܲܝܟ ܢܘܼܟܼܪܵܝܵܐ ܀", ":ܣܵܢܐܵܐ ܕܐ̄ܢܵܫܵܐ ܣܲܡܝܵܗ̇ ܠܥܲܝܢܵܐ ܕܪ̈ܥܝܵܢܲܝܟܿܘܿܢ", "ܕܠܵܐ ܬܸܬܼܒܲܩܘܿܢ ܒܢܘܼܗܪܵܐ ܕܲܟܼܣܸܐ ܠܓܼܵܘ ܡ̣ܢ ܡܸܠܵܘ̈ܗܝ ܀", ":ܗܘ̤ ܐܲܫܩܝܼܟܼܘܿܢ ܟܵܣܵܐ ܕܲܠܚܵܗܿ ܕܡܸܪܲܬܼ ܪܘܼܓܼܙܹܗ", ":ܘܲܒܼܟܼܘܿܢ ܕܲܠܚܵܗ̇ ܠܫܲܦܝܘܼܬܼ ܫܲܝܢܵܐ ܕܫܲܝܸܢ ܟܠܵܐ", ":ܗܘ̤ ܐܲܠܸܦܟܼܘܿܢ ܠܡܸܣܥܵܐ ܠܪܵܘܡ̇ܐ ܠܘܵܬܼ ܐܝܼܬܼܘܼܬܼܵܐ", "ܘܗܘ̤ ܚܵܘܝܼܟܼܘܿܢ ܫܒܼܝܼܠܵܐ ܣܲܢܝܵܐ ܕܚܵܫܘܿܫܘܼܬܼܵܐ ܀", ":ܗܘ̤ ܢܲܟܼܪܝܼܟܼܘܿܢ ܡ̣ܢ ܥܸܢܝܵܢܵܐ ܕܡܸܠܲܬܼ ܦܵܘܠܘܿܣ", "ܕܲܚܙ̣ܵܐ ܕܡܲܟܼܪܸܙ ܕܲܟܼܝܵܢ ܟܲܣܝܵܐ ܠܵܐ ܡܸܣܬܲܝܲܟ ܀", ":ܦܘܼܪܣܵܐ ܗ̄ܘ̣ ܕܝܼܠܹܗ ܕܐܸܫܟܲܚ ܘܐܲܠܸܦ ܠܲܕܲܕܼܵܡܹ̇ܝܢ ܠܹܗ", "ܕܲܢܸܚܲܫ ܟܲܣܝܵܐ ܘܢܸܛܠܘܿܡ ܦܲܓܼܪܵܢ ܡ̣ܢ ܪܘܼܡܪܵܡ̇ܐ ܀", ":ܒܗܵܕܹܐ ܬܸܢܘܲܝ ܓ̣ܡܲܪ ܨܸܒܼܝܵܢܹܗ ܒܝܲܕܼ ܡܸܠܲܝ̈ܟܘܿܢ", "ܘܕܼܵܘܸܕܼ ܕܛܲܟܼܣܹ̈ܐ ܕܛܲܟܸܿܣ ܪܘܼܚܵܐ ܒܝܲܕܼ ܟܵܪ̈ܘܿܙܹܐ ܀", ":ܒܟܼܘܿܢ ܗ̄ܘ̣ ܟܲܣܝܵܗ̇ ܠܙܹܐܦܵܢܘܼܬܹܗ ܐܲܝܟ ܕܲܒܼܢܲܚܬܵܐ", "ܘܥܲܠ̣ ܘܐܸܣܬܲܬܲܪ ܒܓܼܵܘ ܡܲܪܥܝܼܬܼܵܐ ܐܲܝܟ ܫܲܪܝܼܪܵܐ ܀", ":ܠܟܼܘܿܢ ܗ̄ܘ̣ ܫܲܕܲܪ ܐܲܝܟ ܓܵܫܘܿܫܹ̈ܐ ܠܘܵܬܼ ܒܲܝܬܿܝܹ̈ܐ", "ܘܲܒܼܡܼܘܿܢ ܨܲܚܝܵܗ̇ ܠܟܼܵܪܘܿܙܘܼܬܼܵܐ ܐܲܝܟ ܫܲܒܵܝܹ̈ܐ ܀", ":ܒܟܼܘܿܢ ܐܸܬܼܢܲܩܲܡ ܥܝܵܪܬܵܐ ܕܒܸܙܚܹܗ ܡ̣ܢ ܫܲܪܝܼܪܹ̈ܐ", "ܕܒܲܣܒܸܿܣܬܿܘܿܢܵܝܗܝ ܠܓܼܘܼܫܡܵܐ ܚܠܝ̣ܡܵܐ ܕܗܲܝܡܵܢܼܬܼܵܐ ܀", ":ܡ̣ܢ ܣܸܢܐܲܬܼܟܼܘܿܢ ܕܲܠܘܵܬܼ ܦܵܘܠܘܿܣ ܢܹܐܠܲܦ ܗܵܕܹܐ", "ܕܐܸܙܕܲܝܲܢܬܿܘܿܢ ܒܝܲܕܼ ܨܸܢ̈ܥܵܬܼܵܐ ܠܘܼܩܒܲܠ ܡܸܠܵܘ̈ܗܝ ܀", ":ܐܘܿ ܡ̣ܢ ܚܘܼܨܦܵܐ ܕܗܲܪ̈ܵܛܝܼܩܹܐ ܘܕܵܐܟܹ̇ܠ ܩܲܪܨܵܐ", "ܕܣܵܥܹ̇ܿܝܢ ܟܠܢܵܫ ܠܲܡܕܼܵܘܵܕܼܘܼ ܠܛܲܟܼܣܹ̈ܐ ܕܪܘܼܚܵܐ ܀", ":ܓܘܼܢܚܵܐ ܪܲܒܵܐ ܣܥ݂ܲܪܘ ܡܲܪ̈ܚܹܐ ܥܲܡ ܡ̇ܪܘܿܕܼܵܐ", "ܕܕܼܵܫ̣ܘ ܘܐܲܫܝ̣ܛܘܼܗܝ ܠܩܘܼܕܫܵܐ ܕܿܟܼܝܵܐ ܒܓܼܘܼܕܵܦܲܝ̈ܗܘܿܢ ܀", ":ܒܓܼܵܢܲܝܟ ܡܲܠܟܵܐ ܕܦܲܪܩܹܗ ܠܓܸܢܣܲܢ ܚܘܼܣ ܥܲܠ ܓܸܢܣܲܢ", "ܕܡ̣ܢ ܕܐܸܬܼܚܲܪܲܪ ܦ̣ܢܵܐ ܘܐܸܫܬܲܥܒܲܕܼ ܠܥܲܒܼܕܿܘܼܬܼ ܡ̇ܘܬܵܐ ܀", ":ܫܲܒܼܩ̣ܘܼܗ̇ ܐ̄̇ܢܵܫܵܐ ܠܐܘܼܪܚܵܐ ܕܚܘܼܒܵܟ ܡܲܠܝܲܬܼ ܫܲܝܢܵܐ", "ܘܲܚܙܲܩ̣ܘ ܒܐܘܼܪܚܵܐ ܕܡܲܠܝܵܐ ܩܸܢܛܵܐ ܕܠܵܐ ܫܲܘܝܘܼܬܼܵܐ ܀", ":ܣܢܵܘ ܟܵܪ̈ܘܿܙܹܐ ܕܐܲܟܼܪܸܙܘ ܩܘܼܫܬܵܐ ܘܗܲܝܡܵܢܘܼܬܼܵܐ", "ܘܲܪܚܸܡ̣ܘ ܙܹܐܦܵܐ ܕܕܲܓܵܠܘܼܬܼܐ ܕܐܵܘܠܸܕܼ ܒܝܼܫܵܐ ܀", ":ܫܒܼܝܼܩ ܫܸܡ ܦܵܘܠܘܿܣ ܘܲܟܼ̈ܢܵܘܵܬܹܗ ܦܵܠܚܹ̈ܐ ܕܪܘܼܚܵܐ", "ܘܓܼܵܘܕܹܠ ܟܠܢܵܫ ܟܠܝܼܠ ܢܸܨܚܵܢܹ̈ܐ ܠܦܵܥ̈ܠܹܐ ܕܙܹܐܦܵܐ ܀", ":ܠܵܐ ܐ̄ܢܵܫ ܡܲܝܬܸܿܐ ܣܵܗܕܿܘܼܬܼ ܡܸܠܹ̈ܐ ܡ̣ܢ ܫܲܪܝܼܪܹ̈ܐ", "ܕܐܸܣܬܲܬܲܬܼ ܠܹܗ ܒܸܕܼܝܵܐ ܕܛܘܼܥܝܲܝ ܒܪܸܥܝܵܢ ܣܲܟܼܠܹ̈ܐ ܀", ":ܐܸܢ ܐ̄ܢܵܫ ܬܵܢܹ̇ܐ ܡܸܠܲܬܼ ܦܵܘܠܘܿܣ ܐܵܘ ܕܲܡܫܝܼܚܵܐ", "ܢܘܼܟܼܪܵܝ ܫܸܡܥܹܗ ܘܠܵܐ ܡ̣ܬܼܩܲܒܲܠ ܒܐܸܕܼܢܲܝ̈ ܥܲܛܠܹ̈ܐ ܀", "ܣܢܵܐܘܼܗܝ ܣܲܓܿܝܼ ܠܗܸܪܓܵܐ ܕܡܸܠܹ̈ܐ ܕܒܲܟܼܬܼܝܼ̈ܒܼܵܬܼܵܐ:", "ܘܐܲܝܟ ܝܲܬܿܝܼܪܵܐ ܚܫܝܼܒܼ ܥܸܢܝܵܢܹܗ ܠܘܵܬܼ ܡܲܪ̈ܵܚܹܐ ܀", ":ܠܵܐ ܠܲܡ ܫܲܦܝܼܪ ܠܡܸܗܪܲܓܼ ܣܲܓܿܝܼ ܒܲܫܒܼܝܼ̈ܚܵܬܼܵܐ", "ܕܕܲܠܡܵܐ ܢܸܛܥܹܐ ܠܸܒܵܐ ܒܗܸܪܓܵܐ ܕܡܸܠܲܝ̈ ܪܘܼܚܵܐ ܀", ":ܒܨܵܬܼܵܐ ܡܲܠܸܦ ܥܸܢܝܵܢ ܡܼܠܹ̈ܐ ܘܡܲܦܗܹܐ ܠܢܲܦܫܵܐ", "ܘܪܵܘܹܐ ܗܵܘܢܵܐ ܒܲܗ̈ܦܵܟܼܵܬܼܵܐ ܐܲܝܟ ܕܲܒܼܚܲܡܪܵܐ ܀", ":ܠܵܐ ܬܘܼܒܼ ܬܹܐܟܼܘܿܠ ܕܸܒܼܫܵܐ ܣܲܓܿܝܼ ܩܥ̣ܵܐ ܚܲܟܿܝܼܡܵܐ", "ܗܵܐ ܠܲܡ ܚܵܘܝܼ ܕܠܵܐ ܬܸܬܼܝܼܥܲܢ ܥܲܠ ܕܲܟܼܬܼܝܼ̈ܒܼܵܢ ܀", ":ܘܥܲܒܼܕܵܐ ܕܝܵ̇ܕܲܥ ܨܸܒܼܝܵܢ ܡ̇ܪܹܗ ܘܠܵܐ ܬܲܩܸܢ ܠܹܗ", "ܢܸܓܼ̈ܕܹܿܐ ܩܫܲܝ̈ܵܐ ܒܵܠܲܥ ܡܸܢܹܗ ܕܝܼܕܲܥ ܘܲܛܠܲܡ ܀", ":ܗܵܐ ܝܘܼܠܦܵܢܹܗ ܕܪܲܒܵܐ ܣܲܟܼܠܵܐ ܠܘܵܬܼ ܬܲܠܡܝܼܕܵܘ̈ܗܝ", "ܕܨܵܪ ܐܵܬ̈ܘܵܬܼܵܐ ܘܐܲܗܓܝܼ ܐܸܢܘܿܢ ܡ̣ܢ ܬܵܘ ܠܐܲܠܲܦ ܀", ":ܗܵܐ ܬܘܼܪܓܵܡܹܗ ܕܣܵܦܪܵܐ ܢܟܼܝܼܠܵܐ ܠܘܵܬܼ ܫܵܡܘܿܥܵܘ̈ܗܝ", "ܕܐܲܚܫܸܟ ܐܸܢܘܿܢ ܡ̣ܢ ܝܼܕܲܥܬܼܵܐ ܕܡܸܠܲܬܼ ܚܝܹ̈ܐ ܀", ":ܗܵܐ ܣܲܡ ܡܸܪܬܹܗ ܕܩܵܛܹ̇ܠ ܐ̄ܢܵܫܵܐ ܕܐܲܪܡܝܼ ܒܐ̄ܢܵܫܵܐ", "ܘܐܲܛܥܝܼ ܐܸܢܘܿܢ ܠܒܲܪ ܡ̣ܢ ܐܘܼܪܚܵܐ ܕܡܸܠܲܝ̈ ܪܘܼܚܵܐ ܀", ":ܪܘܼܚܵܐ ܕܲܪܫܵܗ̣̇ ܠܐܘܼܪܚܵܐ ܕܚܲܝܹ̈ܐ ܒܦܘܼܡ ܟܵܪ̈ܘܿܙܹܐ", "ܘܣܵܢܐܵܐ ܒܢܸܟܼܠܹܗ ܡ̣ܠܵܗ̇ ܩܲܬܼܵܪܹ̈ܐ ܩܕܼܵܡ ܚܵܙܘܼܩܹ̈ܐ ܀", ":ܐܲܪܡܝܼ ܩܸܢܛܵܐ ܘܕܲܚܸܠ ܐܸܢܘܿܢ ܡ̣ܢ ܝܘܼܠܦܵܢܵܐ", "ܕܠܵܐ ܠܲܡ ܬܸܚܙܘܿܩ ܒܐܘܼܪܚܵܐ ܕܣܸܦܪܹ̈ܐ ܕܲܠܡܵܐ ܬܸܛܥܹܐ ܀", ":ܬܵܐ ܟܵܪܘܿܙܵܐ ܡ̇ܐܢܵܐ ܓܲܒ̣ܝܵܐ ܕܐܲܟܼܪܸܙ ܩܘܼܫܬܵܐ", "ܚܙܝܼ ܨܹܢ̈ܥܵܬܼܵܐ ܕܪܲܟܸܿܒܼ ܒܝܼܫܵܐ ܠܘܼܩܒܲܠ ܡܸܠܲܝ̈ܟ ܀", ":ܬܵܐ ܐܲܠܸܦ ܠܲܢ ܡ̣ܢ ܚܸܟܼ̈ܡܵܬܼܵܐ ܕܣ̣ܵܡ ܒܵܟ ܪܘܼܚܵܐ", "ܕܲܒܼܗܘܿܢ ܢܸܣܬܿܘܿܪ ܒܸܢܝܵܢ ܙܹܐܦܵܐ ܕܲܒܼܢܵܐ ܢܟܼܝܼܠܵܐ ܀", ":ܐܲܢ̄ܬܿ ܡܲܠܸܠ ܒܲܢ ܕܢܸܬܼܢܹܐ ܕܝܼܠܵܟ ܠܘܵܬܼ ܛܵܠܘܿܡܹ̈ܐ", "ܕܛܲܠܡ̣ܘܼܟ ܣܲܓܿܝܼ ܒܡܹܐܟܲܠ ܩܲܪܨܵܐ ܕܓܼܘܼܕܵܦܲܝ̈ܗܘܿܢ ܀", ":ܡ̣ܢ ܒܹܝܬܼ ܐܲܪ̈ܟܹܿܐ ܕܲܟܼܬܼܝܼ̈ܒܼܵܬܼܵܟ ܢܲܟܸܿܣ ܐܸܢܘܿܢ", "ܘܲܒܼܦܸܬܼܓܼܵܡܲܝ̈ܟ ܢܸܓܼܠܹܐ ܙܹܐܦܵܐ ܕܕ̈ܥܝܵܢܲܝܗܘܿܢ ܀", ":ܟܠ ܠܲܡ ܣܸܦܪܵܐ ܕܟܲܬܼܒܹܿܗ ܪܘܼܚܵܐ ܕܝܼܠܵܟ ܢܸܬܼܢܹܐ", "ܝܘܼܬܼܪܵܢ ܚܲܝܹ̈ܐ ܡܲܩܢܹܐ ܥܲܡܠܹܗ ܠܲܕܼܗܵܪܹܿܓܼ ܒܹܗ ܀", ":ܓܡܝܼܪܵܐ ܥܵܒܹ̇ܕܼ ܘܲܡܫܲܠܡܵܢܵܐ ܠܲܕܼܝܵܠܹ̇ܠ ܠܹܗ", "ܘܗܵܘܹ̇ܐ ܚܵܫܲ݁ܚ ܠܲܡܫܲܡܵܫܘܼ ܪܘܼܚܵܢܵܐܝܼܬܼ ܀", ":ܬܵܘ ܙܹܐܦܵܢܹ̈ܐ ܚܙܵܘ ܝܘܼܬܼܪܵܢܵܐ ܕܡܸܠܲܝ̈ ܪܘܼܚܵܐ", "ܕܓܼܵܡܲ݁ܪ ܐ̄ܢܵܫܵܐ ܒܪ̈ܘܼܚܵܢܝܵܬܼܵܐ ܘܝܵܗܹ̇ܒܼ ܚܲܝܹ̈ܐ ܀", ":ܢܸܬܼܢܹܐ ܐܵܦ ܗܵܝ̇ ܕܲܠܬܲܠܡܝܼܕܼܵܟ ܒܵܗ̇ ܡܲܛܸܢ ܗ̣̄ܘܲܝܬܿ", "ܕܡ̣ܢ ܛܲܠܝܘܼܬܼܵܟ ܣܸܦܪܹ̈ܐ ܐܲܠܦܘܼܟ ܐܘܼܪܚܵܐ ܕܚܲܝܹ̈ܐ ܀", ":ܒܗܸ̣ܬܼܘ ܘܐܸܬܼܟܲܚܲܕܼܘ ܣܵܢܝܲ̈ܝ ܗܸܪܓܲܝ̈ ܪܘܼܚܵܐ", "ܡ̣ܢ ܒܲܪܬܼ ܩܵܠܹܗ ܕܪܲܒܵܐ ܡܗܝܼܪܵܐ ܠܘܵܬܼ ܬܲܠܡܝܼܕܹܗ ܀", ":ܠܵܐ ܬܸܬܼܥܲܕܼܠܘܼܢ ܟܲܕܼܵܒܼܵܐܝܼܬܼ ܒܒܸܢܝܵܢ ܡܸܠܵܘ̈ܗܝ", "ܕܲܒܼܚܹܝܠ ܪܘܼܚܵܐ ܡܚܲܙܲܩ ܘܲܒܼܢܸܐ ܚܲܟܿܝܼܡܵܐܝܼܬܼ ܀", ":ܪܘܼܚܵܐ ܣܵܗܹ̇ܕ ܥܲܠ ܒܸܢܝܵܢܹܗ ܕܫܲܦܝܼܪ ܡܲܬܼܩܲܢ", "ܘܗܘ̤ ܡܲܟܸܿܣ ܠܹܗ ܠܒܸܢܝܵܢ ܙܹܐܦܵܐ ܕܪ̈ܥܝܵܢܲܝܟܿܘܿܢ ܀", ":ܪܘܼܚܵܐ ܢܸܗܘܹܐ ܣܢܹܐܓܼܪܵܐ ܒܕܼܝܼܢܵܐ ܒܹܝܬܼ ܠܝܼ ܘܲܠܟܼܘܿܢ", "ܘܪܸܡܙܹܗ ܡܦܲܪܣܸܐ ܢܸܟܼܠܵܐ ܟܲܣܝܵܐ ܕܚܘܼܫܵܒܲܝ̈ܗܘܿܢ ܀", ":ܗܘ̤ ܢܲܟܸܿܣܟܼܘܿܢ ܕܲܛܠܲܡ̣ܬܿܘܿܢܵܝܗܝ ܠܥܲܡܠܵܐ ܕܚܘܼܒܹܿܗ", "ܕܩ̣ܵܡ ܒܐܵܓ̣ܘܿܢܵܐ ܘܲܙܟܼܵܐ ܘܲܙܟܿܝܼ ܠܲܟܼܢܵܘܵܬܹ̈ܐ ܀", ":ܐܵܪܵܐ ܥܲܛܠܹ̈ܐ ܕܥܲܛܠܝܼܢ ܣܲܓܼܝܼ ܠܘܵܬܼ ܕܲܦܫܝܼ̈ܩܵܢ", "ܐܲܝܢܵܘ ܢܘܼܗܪܵܐ ܕܲܦܠܹܐ ܒܕܸܢܚܹܗ ܐܲܝܟ ܫܸܡ ܦܵܘܠܘܿܣ ܀", ":ܐܲܝܕܼܵܐ ܗ̄ܝܼ ܐܘܼܪܚܵܐ ܕܲܦܫܝ̣ܩ ܪܲܗܛܵܗ̇ ܐܲܝܟ ܦܸܬܼܓܼܵܡܵܘ̈ܗܝ", "ܘܡܲܢܘܼ ܕܠܵܠܹ̇ܐ ܒܲܫܒܼܝܼܠ ܡܸܠܵܘ̈ܗܝ ܒܲܣܝܼ̈ܡܵܬܼܵܐ ܀", ":ܐܲܝܠܹܝܢ ܛܘܼܒܹ̈ܐ ܕܠܵܐ ܐܲܣܝܼܢܝܼܢ ܘܲܟܼܣܹܝܢ ܒܲܫܡܹܗ", "ܘܡ̇ܐ ܕܲܦܬ݂ܲܚ ܐ̄̇ܢܵܫ ܘܲܩܪ̣ܵܐ ܦܵܘܠܘܿܣ ܥܬ݂ܲܪ ܘܐܸܬܼܢܲܨܲܚ ܀", ":ܐܲܝܢܵܘ ܣܲܡܵܐ ܕܠܵܘ ܒܐܸܓܪ̈ܵܬܹܗ ܡܡܲܕܲܟ ܘܲܚܠܝܼܛ", "ܘܲܠܟܼܠ ܟܹܐܒܼܝܼ̈ܢ ܫܟܼܝܼܚ ܥܘܼܕܼܪܵܢܵܐ ܕܡ̣ܢ ܙܘܼܗܵܪ̈ܘܗܝ ܀", ":ܐܲܝܢܵܘ ܛܲܟܼܣܵܐ ܕܡܲܩܢܹܐ ܚܲܝܹ̈ܐ ܕܠܵܘ ܗܘ̤ ܣܵܡܹܗ", "ܘܐܲܝܢܵܘ ܬܸܓܼܡܵܐ ܕܠܵܐ ܐܸܬܼܥܲܕܲܪ ܡ̣ܢ ܩܵܢܘܿܢܵܘ̈ܗܝ ܀", ":ܣ̣ܵܡ ܢܵܡܘܿܣܹ̈ܐ ܠܲܥܠܲܝܡܘܼܬܼܵܐ ܘܲܠܣܲܝܒܿܘܼܬܼܵܐ", "ܠܥܲܒܼ̈ܕܹܿܐ ܘܚܹܐܪܹ̈ܐ ܠܡܸܫܬܲܥܒܵܕܼܘܼ ܬܚܹܝܬܼ ܚܲܕܼ ܡܵܪܵܐ ܀", "ܚܒܲܫ̣ ܟܠ ܡܘܼ̈ܫܚܵܢ ܬܚܹܝܬܼ ܩܵܢܘܿܢܵܐ ܕܟܼܵܪܘܿܙܘܼܬܹܗ ܀", "ܘܲܟܼܕܲܝܢ ܓܲܒܼܪܹ̈ܐ ܥܲܡ ܢܸܫܲܝ̈ܗܘܿܢ ܒܢܝܼܪܵܐ ܕܚܘܼܒܵܐ ܀", ":ܝܲܗ̣̄ܒܼ ܙܵܟܼܘܼܬܼܵܐ ܠܐܲܬܼܠܹܝܛܘܼܬܼܵܐ ܕܨܸܒܼܝܵܢ ܟܹܐܢܹ̈ܐ", "ܘܚܲܝܸܠ ܘܣܲܡܸܟ ܠܲܡܚܝܼܠܘܼܬܵܐ ܠܐܲܝܠܹܝܢ ܕܐܲܫܦܸܠܘ ܀", ":ܛܲܟܸܿܣ ܕܲܪ̈ܓܹܐ ܕܪܹܫܵܢܘܼܬܼܵܐ ܕܲܠܓܼܵܘ ܘܕܲܠܒܲܪ", "ܘܚܵܘܝܼ ܠܟܼܠܢܵܫ ܕܐܲܝܟܲܢ ܢܸܦܪܘܿܥ ܐܲܝܕܼܵܐ ܕܘܵܠܝܵܐ ܀", ":ܟܲܕܼܢܹܗ ܠܥܵܠܡܵܐ ܒܢܝܼܪܵܐ ܢܝܼܚܐ ܕܚܘܼܒܵܐ ܕܡ̇ܪܹܗ", "ܕܢܸܦܠܘܿܚ ܟܠܢܵܫ ܒܐܸܫܟܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܪܲܕܦܹܗ ܠܚܸܫܟܵܐ ܕܚܹܝܠ ܒܝܼ̈ܫܬܵܐ ܡ̣ܢ ܐ̄ܢܵܫܘܼܬܼܵܐ", "ܘܲܪܕܲܦ ܐ̄ܢܵܫܵܐ ܠܘܼܩܒܲܠ ܢܘܼܗܪܵܐ ܕܟܼܵܪܘܿܙܘܼܬܹܗ ܀", ":ܒܣܲܝܦܵܐ ܕܡܸܠܬܹܗ ܦܲܣܩܵܗ̇ ܘܲܫܕܼܵܗ̇ ܠܪܸܚܡܲܬܼ ܡܸܣܦܵܐ", "ܘܚܵܘܝܼ ܠܟܼܠܢܵܫ ܡܲܪܝܼܪܘܼܬܼܵܐ ܕܟܲܣܝܵܐ ܒܦܹܐܪܹ̈ܝܗ̇ ܀", ":ܒܢܲܝܙܟܼܵܐ ܕܚܘܼܒܹܿܗ ܣܲܬ̣ܪܹܗ ܠܪܵܘܡ̇ܐ ܕܪܸܚܡܲܬܼ ܫܘܼܒܼܚܵܐ", "ܘܡܲܟܸܿܟ ܚܘܼܬܼܪܵܐ ܘܪܵܡܘܼܬܼ ܢܲܦܸܫܵܐ ܕܠܵܘܝܵܐ ܠܐ̄ܢܵܫܵܐ ܀", ":ܚܣܵܡܵܐ ܚܸܘܝܵܐ ܕܓܼܵܪܣܹ̇ܐ ܡܸܪܬܹܗ ܘܩܵܛܹ̇ܠ ܐ̄ܢܵܫܵܐ", "ܫ̣ܕܵܐ ܒܹܗ ܓܹܐܪܵܐ ܕܡܸܠܲܬܼ ܫܲܝܢܵܐ ܘܦܸܟܼ݂ܗܲܬ̤ ܡܸܪܬܹܗ ܀", ":ܩܪ̣ܵܐ ܠܪ̈ܓܿܝܼܙܹܐ ܕܬܼܵܘ ܐܸܫܬܲܚܲܢܘ ܘܦܘܼܫܘ ܡ̣ܢ ܪܘܼܓܼܙܵܐ", "ܥܲܕܼ ܠܵܐ ܢܸܥܪܲܒܼ ܫܸܡܫܵܐ ܕܚܲܝܹ̈ܐ ܕܲܡܠܹܐ ܙܲܒܼܢܵܐ ܀", ":ܐܲܪܡܝܼ ܩܸܢܛܵܐ ܘܲܓܼܙܵܪ ܕܝܼܢܵܐ ܩܕܼܵܡ ܚܲܛܝܹ̈ܐ", "ܘܲܦܢ̣ܵܐ ܘܠܲܒܸܿܒܼ ܕܐܸܢ ܡܸܙܕܲܕܲܩܝܼܢ ܠܵܐ ܡܸܬܼܚܲܝܒܼܝܼܢ ܀", ":ܓܠ̣ܵܐ ܥܲܠ ܥܘܼܬܼܪܵܐ ܕܒܲܣܝܼܡܘܼܬܹܗ ܕܐܲܠܵܗ ܟܠܵܐ", "ܕܲܡܚܵܘܹܐ ܠܵܗ̇ ܒܫܘܼܠܵܡ ܙܲܒܼܢܹ̈ܐ ܠܘܵܬܼ ܟܠ ܘܲܒܼܟܼܠ ܀", ":ܐܘܿ ܠܲܡ ܥܘܼܡܩܵܐ ܕܥܘܼܬܼܪܵܐ ܪܲܒܵܐ ܕܠܵܐ ܡܸܣܬܲܝܲܟ", "ܕܙܵܐܹ̇ܢ ܥܵܠܡܵܐ ܥܲܡ ܥܵܡܘܿܪ̈ܘܗܝ ܘܠܵܐ ܡܸܬܼܒܲܨܲܪ ܀", ":ܐܘܿ ܒܘܼܚܪܵܢܵܐ ܕܥܵܐܠܵܐ ܒܨܵܬܹܗ ܠܪ̈ܓܼܫܹܐ ܘܙܵܘܥܹ̈ܐ", "ܘܠܵܐ ܛܵܥܹ̇ܐ ܠܹܗ ܐܵܦܠܵܐ ܚܝܵܪܵܐ ܘܪܸܙܵܐ ܙܥܘܿܪܵܐ ܀", ":ܐܘܿ ܝܼܕܲܥܬܼܵܐ ܕܚܸܒܼ݂ܫܲܬ̤ ܟܠܵܐ ܒܠܵܐ ܝܼܕܲܥܬܼܵܐ", "ܕܬܸܬܸܿܠ ܚܲܝܹ̈ܐ ܘܬܲܚܸܐ ܒܛܲܝܒܿܘܼ ܠܲܥܒܼܵܕܼ ܐܝܼܕ̈ܝܗ̇ ܀", ":ܐܘܿ ܓܲܢ̄ܒܵܪܵܐ ܕܚܲܗ̣̄ܒܼܠܹܗ ܪܸܡܙܵܐ ܩܠܝܼܕܹ̈ܐ ܕܪܘܼܚܵܐ", "ܘܲܦܬ̣ܲܝ ܓܲܙܵܐ ܕܲܣܬܼܝܼܪ̈ܵܬܵܪܐ ܕܟܲܣ̈ܝܵܢ ܡ̣ܢ ܟܠ ܀", ":ܐܘܿ ܬܲܠܡܝܼܕܵܐ ܕܲܡ̣ܛܵܝܗܝ ܕܲܪܓܼܵܐ ܕܪܲܒܵܢܘܼܬܼܵܐ", "ܘܝܼܠܸܦ ܘܐܲܠܸܦ ܒܝܲܕܼ ܗܸܓܿܝܵܢܵܐ ܩܢܘܿܡܹ̈ܐ ܬܠܵܬܼܵܐ ܀", ":ܐܘܿ ܕܐܸܬܿܬܲܠܡܲܕܼ ܡ̣ܢ ܢܵܡܘܿܣܵܐ ܠܡܲܠܟܿܘܼܬܼ ܪܵܘܡ̇ܐ", "ܘܲܥ̣ܬܲܪ ܘܐܲܥܬܲܪ ܡ̣ܢ ܣܝܼ̈ܡܵܬܹܗ ܠܥܲܡܵܐ ܘܥܲܡܡܹ̈ܐ ܀", ":ܒܵܟ ܐܸܫܬܲܠܲܡ ܒܝܲܕܼ ܣܘܼܥܪ̈ܵܢܹܐ ܚܹܝܠ ܦܸܠ̈ܐܵܬܵܐ", "ܕܲܚܒ݂ܲܫܬܿ ܥܘܼܬܼܪܵܐ ܢܵܡܘܿܣܵܝܵܐ ܘܪܘܼܚܵܢܵܝܵܐ ܀", ":ܠܛܘܼܒܼܵܐ ܫܵܘܹ̇ܝܬܿ ܡ̣ܢ ܟܠ ܦܘܼܡܝܼ̈ܢ ܐܘܿ ܟܵܪܘܿܙܵܐ", "ܕܐܲܟܼܪܸܙܬܿ ܩܘܼܫܬܵܐ ܘܐܲܦܢܝܼܬܿ ܟܠܵܐ ܠܕܸܚܠܲܬܼ ܩܘܼܫܬܵܐ ܀", ":ܟܠܝܼܠ ܙܵܟܼܘܬܼܵܐ ܢܸܬܼܦܲܢܹܐ ܠܵܟ ܡ̣ܢ ܟܠ ܠܸܫܵܢ", "ܕܐܲܠܸܦܬܿ ܐ̄ܢܵܫܵܐ ܠܡܸܙܡܲܪ ܫܘܼܒܼܚܵܐ ܠܫܸܡ ܐܝܼܬܼܘܼܬܼܵܐ ܀", ":ܒܲܫܒܼܝܼܠ ܡܸܠܲܝ̈ܟ ܘܵܠܹ̇ܐ ܕܢܸܪܕܿܘܢ ܟܠܗܘܿܢ ܬܸܓܼܡܹ̈ܐ", "ܕܲܕܼܪܲܫ̣ܬܿ ܐܘܼܪܚܵܐ ܕܢܘܼܚܵܡ ܦܲܓܼܪܵܐ ܘܚܘܼܪܵܪ ܢܲܦܫܵܐ ܀", ":ܥܲܠ ܒܸܢܝܵܢܵܐ ܕܡܸܠܬܼܵܟ ܢܸܒܼܢܘܿܢ ܪ̈ܵܚܡܲܝ ܩܘܼܫܬܵܐ", "ܕܫܲܟܼܠܸܠܬܿ ܘܲܒܼܢܲܝܬܿ ܚܕܼܵܐ ܬܵܘܕܿܝܼܬܼܵܐ ܕܠܵܐ ܡܸܬܿܬܿܙܝܼܥܵܐ ܀", ":ܠܢܝܼܫܵܐ ܕܝܼܠܵܟ ܢܸܚܢܹܐ ܟܠܢܵܫ ܒܦܲܓܼܪܵܐ ܘܢܲܦܫܵܐ", "ܕܡܝܼܬܿܬܿ ܠܲܒܼܪܝܼܬܼܵܐ ܐܵܦ ܗܝ̤ ܒܪܝܼܬܼܵܐ ܡܝܼܬܼܵܐ ܗ̄ܘ̣ܵܬܼ ܠܵܟ ܀", ":ܨܠܝܼܒܼ ܗ̄ܘ̣ܵܬܿ ܟܠܝܘܿܡ ܠܲܪ̈ܓܼܝܼܓܼܵܬܼܵܐ ܐܲܝܟ ܠܵܐ ܚܲܝܵܐ", "ܘܲܚܫܝܼܒܼ ܗ̄ܘ̣ܵܐ ܠܵܟ ܥܵܠܡܵܐ ܚܲܝܵܐ ܒܲܕܼܡܘܼܬܼ ܡܝܼܬܼܵܐ ܀", ":ܛܘܼܒܲܝܟ ܦܵܘܠܘܿܣ ܡܸܬܿܛܦܝܼܣܵܢܵܐ ܕܐܸܬܿܛܦܝܼܣ ܘܐܲܦܝܼܣ", "ܕܲܢܛܝܼܪ ܗ̄ܘ̣ ܠܵܟ ܟܠܝܼܠ ܙܵܟܼܘܼܬܼܵܐ ܠܐܵܓܼܘܿܢ ܥܲܡܠܲܝ̈ܟ ܀", ":ܐܲܦܝܼܣ ܥܲܡܲܢ ܡܸܬܼܛܦܝܼܣܵܢܵܐ ܐܲܝܟ ܕܲܡܥܵܕܲܬܿ", "ܕܢܸܫܘܸܐ ܠܪ̈ܲܚܡܹܐ ܡ̇ܐ ܕܡܲܫܘܸܐ ܠܵܟ ܪܸܡܙܵܐ ܠܛܘܼܒܹ̈ܐ ܀", "ܥܘܼܢܵܝܵܐ: ܬܵܘܕܲܝܼ ܠܚܲܢܵܢܵܐ ܕܡܲܠܸܦ ܙܢܲܝ̈ ܚܵܘܣܵܢܵܐ: ܠܪ̈ܵܚܡܹܐ ܕܟܹܐܢܘܼܬܹܗ ܀"], "lines": ["ܡܐܡܪܐ ܪܒܝܥܢܐ", "ܕܕܼܘܼܟܼܪܵܢܵܐ ܕܦܲܛܪܘܿܣ ܘܦܵܘܠܘܿܣ", "ܥܘܼܢܵܝܵܐ", "ܒܪܝܼܟܼܘܼ ܡܫܝܼܚܵܐ ܕܓܼܒܼ݂ܵܐ ܠܲܫܠܝܼܚܵܘ̈ܗܝ: ܘܲܡܠ̣ܵܐ ܐܸܢܘܢ ܥܘܼܬܼܪܵܐ", "ܕܚܸܟܼ̈ܡܵܬܹܗ: ܐܲܚܲܝ̈.", ":ܛܵܒܼܵܐ ܕܦܲܠܸܓܼ ܥܘܼܬܼܪܵܐ ܕܚܘܼܒܹܿܗ ܠܲܒܼܢܲܝ̈ ܒܲܝܬܹܿܗ", "ܗܲܒܼܠܝܼ ܕܐܸܫܘܹܐ ܠܢܸܬܼܪܵܐ ܙܥܘܿܪܵܐ ܕܡ̣ܢ ܡ̇ܘܗܲܒܼܬܼܵܟ ܀", ":ܡܲܠܟܿܐ ܕܐܲܠܒܸܿܫ ܙܲܝܢܵܐ ܕܪܘܼܚܵܐ ܠܚܲܝܠܵܘܵܬܹ̈ܐ", "ܬܪܘܿܨ ܚܘܼܫܵܒܲܝܿ ܠܘܼܩܒܲܠ ܢܝܼܫܵܐ ܕܟܼܵܪܘܿܙܘܼܬܼܵܟ ܀", ":ܪܲܒܵܐ ܡܗܝܼܪܵܐ ܕܐܲܩܢܝܼ ܗܵܘܢܵܐ ܠܫܲܒܼܪܘܼܬܼ ܐ̄ܢܵܫܵܐ", "ܚܲܟܸܿܡ ܪܸܥܝܵܢܝ ܕܢܸܗܘܹܐ ܪܵܕܹܐ ܠܘܼܩܒܲܠ ܡܸܠܲܝ̈ܟ ܀", ":ܝܵܗܹ̇ܒܼ ܚܲܝܹ̈ܐ ܠܡܵܝܘܿܬܼܘܼܬܹܵܐ ܒܝܲܕܼ ܡ̇ܝ̈ܘܿܬܹܐ", "ܢܲܚܸܡ ܪܸ̈ܓܼܫܲܝ ܠܡܸܫܡܲܥ ܩܵܠܹ̇ܐ ܕܡܸܠܲܬܼ ܚܲܝܹ̈ܐ ܀", ":ܣܵܦܪܵܐ ܕܲܪܫ̣ܩ ܣܸܦܪܵܐ ܕܪܘܼܚܵܐ ܠܦܲܓܼܪ̈ܵܢܵܝܹܐ", "ܒܚܘܼܩܵܐ ܕܡܸܠܬܼܵܟ ܢܸܪܗܲܛ ܠܸܫܵܢܝ ܥܲܡ ܚܘܼܫܵܒܲܝ̈ ܀", ":ܒܵܟ ܢܸܬܼܗܲܓܿܘܿܢ ܪܸܓܼܫܹܐ ܘܙܵܘܥܹ̈ܐ ܥܲܝܢܹ̈ܐ ܘܗܵܘܢܵܐ", "ܕܕܲܡ ܢܸܬܼܚܲܣܟܿܘܼܢ ܡ̣ܢ ܥܸܢܝܵܢܵܐ ܕܣܪ̈ܝܼܩܵܬܼܵܐ ܀", ":ܠܵܟ ܫܵܐܹ̇ܠ ܐ̄ܢܵܐ ܥܘܼܕܪܵܢ ܪܘܼܚܵܐ ܡܲܬܬܲܪ ܟܠܵܐ", "ܗܲܒܼܠܝܼ ܕܝܼܠܵܟ ܕܐܸܬܼܢܹܐ ܒܕܸܝܼܠܵܟ ܥܲܠ ܚܵܟܼ̈ܡܵܬܼܵܟ ܀", ":ܐܲܢ̄ܬܿ ܐܲܥܬܲܪܹܝܗ̇ ܠܡܸܣܟܹܿܢܘܼܬܹܗ ܕܓܸܢܣܲܢ ܫܝܼܛܵܐ", "ܘܒܼܵܟ ܐܸܬܼܚܲܟܲܡ ܥܵܠܡܵܐ ܒܪܝܼܪܵܐ ܘܲܩ̣ܢܵܐ ܗܵܘܢܵܐ ܀", ":ܩܵܠܵܟ ܕܲܪܫܵܗ݂̇ ܠܐܘܼܪܚܵܐ ܕܚܲܝܹ̈ܐ ܒܹܝܬܼ ܡ̇ܝ̈ܘܿܬܹܐ", "ܘܐܲܝܟ ܗܲܕܿܝܼܐܵܐ ܗܘ̤ܵܐ ܦܘܼܩܕܼܵܢܵܟ ܠܠܵܐ ܝܼܕܲܥܬܲܢ ܀", ":ܒܐܝܼܙܓܲܕܿܘܼܬܼܵܐ ܕܲܒܼܢܲܝ̈ ܓܸܢܣܵܟ ܨܒܲܬ݂ܿ ܕܲܬܼܫܲܝܸܢ", "ܫܡܲܝܵܐ ܘܐܲܪܥܵܐ ܕܲܦܠܝܼܓܼܝܼܢ ܗ̄ܘ̣ܵܘ ܡܸܛܠ ܥܵܘ̣ܠܲܢ ܀", ":ܬܪܸܥܣܲܪ ܐ̄ܢܵܫܵܐ ܓ̣ܒܲܝܬܿ ܡ̣ܢ ܛܘܿܗܡܵܐ ܥܲܦܪܵܢܵܝܵܐ", "ܘܐܲܩܢܝܼܬܿ ܐܸܢܘܿܢ ܚܲܝܠܵܐ ܕܪܘܼܚܵܐ ܠܡܸܚܣܲܢ ܟܠܵܐ ܀", ":ܒܗܘܿܢ ܡܲܟܸܿܟܼܬܵܗ̇ ܠܲܛܪܘܼܢܘܼܬܹܗ ܕܡ̇ܘܬܵܐ ܘܒܼܝܼܫܵܐ", "ܘܲܒܼܗܘܿܢ ܟܲܒܸܿܫܬܿ ܪܵܘܡ̇ܐ ܘܥܘܼܡܩܵܐ ܬܹܚܝܬܼ ܫܘܼܠܛܵܢܵܟ ܀", ":ܬܪܸܥܣܲܪ ܟܹܐܦܹ̈ܐ ܦ̣ܣܲܠ ܨܸܒܼܝܵܢܵܟ ܡ̣ܢ ܛܘܼܪ ܐ̄ܢܵܫܵܐ", "ܘܲܥܒ݂ܲܕܿܬܿ ܐܸܢܘܿܢ ܐܲܝܟ ܫܲܬܸܐܣܹ̈ܐ ܠܒܸܢܝܵܢ ܚܘܼܒܵܟ ܀", ":ܒܲܬܼܪܸܥܣܲܪܬܵܐ ܐܲܝܟ ܕܲܒܼܝܲܪ̈ܚܹܐ ܡܫܲܡܫܲܝ̈ ܫܲܢ̄ܬܵܐ", "ܫܲܡܠܝܼܬܿ ܘܲܓ̣ܡܲܪܬܿ ܩܘܼܝܵܡ ܚܲܝܹ̈ܐ ܠܵܐ ܡܵܝ̈ܘܿܬܹܐ ܀", ":ܠܐܲܪܒܲܥܦܸܢ̈ܝܵܢ ܫܲܕܲܪܬܿ ܐܸܢܘܿܢ ܙܵܘܓܿܝܼ̈ܢ ܙܵܘܓܿܝܼ̈ܢ", "ܘܦܲܠܚ̣ܘܼܗ̇ ܠܐܲܪܥܵܐ ܘܲܥܩ݂ܲܪܘ ܡܸܢܵܗ̇ ܝܲܥܪܵܐ ܕܥܵܘ̣ܠܵܐ ܀", ":ܓ̣ܒܲܝܬܿ ܬܘܼܒܼ ܫܲܒܼܥܝܼܢ ܘܲܡ̣ܠܲܝܬܿ ܐܸܢܘܿܢ ܪܘܼܚܵܐ ܕܚܲܝܹ̈ܐ", "ܘܢܸܦܚܘܼܢ ܒܐܲܦܵܘ̈ܗܝ ܕܥܵܠܡܵܐ ܢܫܲܡܬܼܵܐ ܕܪܘܼܚ ܚܲܝܘܼܬܼܵܐ ܀", ":ܘܡ̣ܢ ܕܐܸܬܼܢܲܚܲܡܘ ܪܵܘܡܵܐ ܘܥܘܼܡܩܵܐ ܒܩܵܠ ܦܘܼܩܕܵܢܵܟ", "ܗܲܒܸܿܒܼܘ ܘܲܛܥܲܢܘ ܦܹܐܪܹ̈ܐ ܕܫܘܼܒܼܚܵܐ ܠܫ̣ܡ ܪܲܒܿܘܼܬܵܪܟ ܀", "ܣܓܼܝܼ ܠܹܗ ܚܨܵܕܼܵܐ ܕܦܹܐܪ̈ܲܝ ܙܲܪܥܵܟ ܕܐܲܪܡܝܼܬܿ ܒܐܲܪܥܲܢ:", "ܘܲܙܥܘܼܪܝܼܢ ܗ̄ܘ̣ܵܘ ܦܵܥܠܹ̈ܐ ܕܪܘܼܚܵܐ ܕܲܢܟܲܢܫܘܼܢܵܝܗܝ ܀", ":ܪܡܲܙ̣ ܨܸܒܼܝܵܢܵܟ ܠܘܵܬܼ ܡܫܲܡܫܵܢܹ̈ܐ ܕܟܼܵܪܘܿܙܘܼܬܼܵܟ", "ܕܲܢܦܝܼܣܘܼܢܵܟ ܕܬܲܦܸܩ ܦܵܥܠܹ̈ܐ ܠܕܘܼܢܵܫ ܙܲܪܥܵܟ ܀", ":ܦܪܲܣܬ̣ܵܝܗܝ ܠܥܘܼܬܼܪܵܐ ܕܚܹܝܠ ܡ̇ܘܗܲܒܼܬܼܵܟ ܥܲܠ ܟܠ ܬܸܓܼܡܝܼ̈ܢ", "ܘܲܩܪ݂ܲܬܿ ܐܲܟܲܚ̄ܕܼ ܠܛܵܒܹ̈ܐ ܘܒܼܝܼܫܹ̈ܐ ܠܡܸܫܬܿܘܼܬܼ ܚܘܼܒܵܟ ܀", ":ܓ̣ܒܲܬܿ ܡ̣ܢ ܛܵܒܹ̈ܐ ܕܬܲܛܸܢ ܛܵܒܹ̈ܐ ܠܦܘܼܠܚܵܢ ܩܘܼܫܬܵܐ", "ܘܲܩܪ̣̰ܵܝܬܿ ܟܸܢܫܹ̈ܐ ܕܢܲܩܢܘܿܢ ܣܲܒܼܪܵܐ ܠܲܕܼܠܵܐ ܣܲܒܼܪܵܐ ܀", ":ܒܝܕܼ ܙܲܕܿܝܼܩܹ̈ܐ ܓܠ݂ܲܝܬܿ ܟܹܐܢܘܼܬܼܵܟ ܕܪܵܚܹ̇ܡ ܩܘܼܫܬܵܐ ܐܢ̄ܬܿ", "ܘܲܒܼܚܲܛܵܝܹ̈ܐ ܚܵܘܝܼܬܿ ܥܘܼܬܼܪܵܐ ܕܒܲܣܝܼܡܘܼܬܼܵܟ ܀", ":ܒܐܲܝܠܹܝܢ ܕܲܦܢ̣ܵܘ ܒܝܲܕܼ ܨܸܒܼܝܵܢܵܐ ܓܠ݂ܲܝܬܿ ܚܹܐܪܘܼܬܲܢ", "ܘܒܲܐܝܠܹܝܢ ܕܥܲܨܝܼܘ ܚܵܘܝܼܬܿ ܘܲܡܫܹܝܬܿ ܚܹܝܠ ܟܠܡܸܕܲܡ ܀", ":ܬܪܸܥܣܲܪ ܢܩܲܦ̣ܘܼܟ ܒܝܲܕܼ ܨܼܒܼܝܵܢܵܐ ܘܚܹܝܠ ܐܵܬܼ̈ܘܵܬܼܵܐ", "ܘܲܠܪܵܕܼܘܿܦܵܟ ܥܨ̣ܵܝܗܝ ܦܘܼܩܕܵܢܵܟ ܟܲܕܼ ܠܵܐ ܨܵܒܹ̇ܐ ܀", ":ܫܵܐܘܿܠ ܥܲܨܝܼ ܠܘܼܩܒܲܠ ܡܸܠܹ̈ܐ ܕܟܼܵܘܿܪܙܘܼܬܼܵܟ", "ܘܟܲܕܼ ܠܵܐ ܨܵܒܹ̇ܐ ܟܲܕܼܢܹܗ ܪܸܡܙܵܟ ܒܢܝܼܪܵܐ ܕܚܘܼܒܵܟ ܀", ":ܛܲܢܵܢܵܐ ܗ̄ܘ̣ܵܐ ܕܛܵܐܹܿܝܢ ܟܠܢܵܫ ܚܠܵܦ ܢܵܡܘܿܣܵܐ", "ܘܲܡܣܲܟܹܿܐ ܗ̄ܘ̣ܵܐ ܠܦܘܼܪܥܵܢ ܐܲܓܼܪܵܐ ܢܵܡܘܿܣܵܝܵܐ ܀", ":ܐܲܬܼܠܹܝܛܵܐ ܗ̄ܘ̣ܵܐ ܕܐܲܡܝܼܢ ܛܵܐܹ̇ܢ ܢܵܡܘܿܣܵܐܝܼܬܼ", "ܟܲܕܼ ܣܵܒ̇ܲܪ ܗ̄ܘ̣ܵܐ ܠܡܸܙܟܵܐ ܒܪܲܗܛܵܐ ܐܲܪܥܵܢܵܝܵܐ ܀", ":ܐܲܪܥܵܢܵܐܝܼܬܼ ܡܸܬܼܟܲܬܲܫ ܗ̄ܘ̣ܵܐ ܒܐܵܓܼܘܿܢ ܥܲܡܠܹ̈ܐ", "ܘܠܵܐ ܝܵ̇ܕܲܥ ܗ̄ܘ̣ܵܐ ܕܠܵܐ ܡܸܬܼܟܲܠܲܠ ܒܸܠܥܵܕܼ ܪܘܼܚܵܐ ܀", ":ܒܲܢܛܘܼܪ̈ܵܬܼܵܐ ܒܸܣܪ̈ܵܢܝܵܬܼܵܐ ܡܸܬܼܚܲܙܲܩ ܗ̄ܘ̣ܵܐ", "ܟܲܕܼ ܢܵܚܹ̇ܬܼ ܗ̄ܘ̣ܵܐ ܠܕܲܪܵܐ ܟܠܝܘܿܡ ܒܪܸ̈ܓܼܫܲܝ ܦܲܓܼܪܵܐ ܀", ":ܙܲܝܢܵܐ ܡܚܝܼܒܵܐ ܠܒܼܝܼܫ ܗ̄ܘ̣ܵܐ ܟܠܢܵܫ ܥܲܡ ܗܲܕܿܡܵܘ̈ܗܝ", "ܘܡܸܬܼܥܵܘܲܟ ܗ̄ܘ̣ܵܐ ܨܸܒܼܝܵܢ ܢܲܦܫܹܗ ܡ̣ܢ ܕܲܠܡܸܙܟܵܐ ܀", ":ܢܝܼܫܵܐ ܪܲܒܵܐ ܕܫܸܡ ܒܵܪܘܿܝܵܐ ܛܥܝܼܢ ܗ̄ܘ̣ܵܐ ܒܢܲܦܫܹܗ", "ܘܲܡܙܲܝܲܚ ܗ̄ܘ̣ܵܐ ܚܕܵܐ ܬܵܘܕܲܝܼܬܼܵܐ ܒܓܼܵܘ ܪܸܥܝܵܢܹܗ ܀", ":ܝܲܬܿܝܼܪ̈ܵܬܼܵܐ ܚܫܝܼ̈ܒܼܵܢ ܗ̣̄ܘܲܝ̈ ܠܹܗ ܟܠ ܣܸܓܼ̈ܕܵܬܼܵܐ", "ܕܠܵܐ ܡܩܲܒܸܿܠ ܗ̄ܘ̣ܵܐ ܐܲܠܵܗ ܢܘܼܟܼܪܵܝ ܐܵܠܲܐ ܐܸܢ ܚܲܕܼ ܀", ":ܒܗܵܢܵܐ ܢܝܼܫܵܐ ܪܵܕܹܦ ܗ̄ܘ̣ܵܐ ܠܵܗ̇ ܠܟܼܵܪܘܿܙܘܼܬܼܵܐ", "ܒܝܲܕܼ ܣܵܒܲ̇ܪ ܗ̄ܘ̣ܵܐ ܕܢܘܼܟܼܪܵܝܘܼܬܼܵܐ ܗ̄ܝܼ ܠܐܲܠܵܗ ܟܠܵܐ ܀", ":ܫ̣ܡܲܥ ܛܲܢܵܢܵܐ ܛܸܒܵܐ ܚܲܕܼܬܼܵܐ ܕܒܼܘܼܕܵܩ ܩܢܘܿܡܹ̈ܐ", "ܘܛܲܢ݂ ܘܐܸܬܼܥܲܙܲܙ ܕܢܸܬܼܒܲܥ ܨܲܥܪܵܐ ܕܫܸܡ ܒܵܪܘܿܝܵܐ ܀", ":ܚܙ̣ܵܐ ܕܲܡܣܲܝܒܼܝܼܢ ܚܕܲܬܵܐ ܒܐܲܪܥܵܐ ܐ̄ܢܵܫܵܐ ܒܨܝܼܪܹ̈ܐ", "ܘܲܠܒܸܫ̣ ܙܲܝܢܵܐ ܕܢܸܚܪܘܿܒܼ ܐܸܢܘܿܢ ܐܲܝܟ ܕܲܠܒܼܝܼܫܹ̈ܐ ܀", ":ܠܵܐ ܣܲܝܒܲܪ ܗ̄ܘ̣ܵܐ ܕܲܚ̣ܙܵܐ ܕܢܵܨܲ̇ܚ ܫܸܡ ܒܲܪܢܵܫܵܐ", "ܘܡܸܬܼܩܲܠܲܣ ܗ̄ܘ̣ܵܐ ܡ̣ܢ ܟܠ ܦܘܼܡܝܼ̈ܢ ܫܸܡ ܥܵܒܼܘܿܕܼܵܐ ܀", ":ܛܢܵܢܵܐ ܫܲܓܼܪܹܗ ܥܲܙܝܼܙܵܐܝܼܬܼ ܒܲܕܼܡܘܼܬܼ ܢܘܼܪܵܐ", "ܘܲܒܼܥܵܐ ܕܢܵܘܩܸܕܼ ܕܲܟܼܝܘܼܬܼ ܚܵܛܹ̈ܐ ܐܲܝܟ ܕܲܠܝܲܥܪܵܐ ܀", ":ܠܡܵܢ ܠܲܡ ܡܲܫܘܹܝܢ ܟܝܵܢܵܐ ܥܒܼܷܝܼܕܼܵܐ ܥܲܡ ܥܵܒܼܘܿܕܼܵܐ", "ܘܲܠܡܵܢ ܡܲܥܠܝܼܢ ܥܲܡ ܐܝܼܬܼܘܼܬܼܵܐ ܚܲܝܠܵܐ ܐ̄ܚܪܹܢܵܐ ܀", ":ܠܡܵܢܵܐ ܡܩܲܪܒܼܝܼܢ ܣܸܓܼܕܲܬܼ ܟܲܣܝܵܐ ܠܦܲܓܼܪܵܢܵܝܵܐ", "ܘܡ̇ܢ ܡܸܬܼܝܲܩܲܪ ܓܲܒܼܪܵܐ ܨܠܝܼܒܼܵܐ ܒܫܸܡ ܐܲܠܵܗܵܐ ܀", ":ܠܵܐ ܡܣܲܝܒܲܪ ܐ̄ܢܵܐ ܨܲܥܪܵܐ ܪܲܒܵܐ ܕܲܫܡܹܗ ܕܐܲܠܵܗܝ", "ܕܝܵܗ̄ܒܿܝܼܢ ܐ̄ܢܵܫܵܐ ܫܸܡ ܪܲܒܿܘܼܬܹܗ ܠܲܥܒܼܵܕܼ ܐܝܼܕܼܵܘ̈ܗܝ ܀", ":ܠܵܐ ܙܵܕܹܿܩ ܠܝܼ ܕܐܲܗܡܹܐ ܘܐܸܫܬܿܘܿܩ ܡ̣ܢ ܘܵܠܝܼܬܼܵܐ", "ܕܠܵܐ ܐܸܬܼܩܲܛܪܲܓܼ ܡ̣ܢ ܢܵܡܘܿܣܵܐ ܕܙܲܗܲܪ ܗܵܕܹܐ ܀", ":ܡܘܼܫܹܐ ܓܠ̣ܵܐ ܠܝܼ ܕܠܵܐ ܢܸܗܘܹܐ ܠܵܟ ܐܲܠܵܟ ܢܘܼܟܼܪܵܝ", "ܘܗܘ̤ ܒܲܕܲܩ ܠܝܼ ܕܠܵܐ ܫܲܪܝܼܪܝܼܢ ܚܓܲܪܼ̈ܬܹܗ ܕܗܵܘܹ̇ܝܢ ܀", ":ܟܠ ܐܲܠܵܗܹ̈ܐ ܕܠܵܐ ܥܒ݂ܲܕܼܘ ܘܐܲܬܼܩܸܢܘ ܫܡܲܝܵܐ ܘܐܲܪܥܵܐ", "ܢܹܐܒܼܕܿܘܼܢ ܠܲܓܼܡܵܪ ܘܠܵܐ ܢܸܬܿܕܲܟܼܪܘܼܢ ܥܘܼܗܕܵܢܲܝ̈ܗܘܿܢ ܀", ":ܒܗܵܕܹܐ ܬ̣ܢܘܲܝ ܠ̣ܒܸܫ ܚܲܡܝܼܡܵܐ ܛܢܵܢܵܐ ܩܲܫܝܵܐ", "ܘܪܵܕܹܦ ܗ̄ܘ̣ܵܐ ܠܹܗ ܠܲܫܡܵܐ ܕܝܼܫܘܿܥ ܐܲܝܟ ܢܘܼܟܼܪܵܝܵܐ ܀", ":ܪܲܕܼܦܹܗ ܠܲܫܡܹܗ ܕܠܵܐ ܢܸܣܬܲܪܲܪ ܒܹܝܬܼ ܥܸܒܼܪ̈ܵܝܹܐ", "ܘܲܛܪܕܼ ܐܸܢܘܿܢ ܠܲܡܣܲܒܪ̈ܵܢܵܘܗܝ ܠܒܲܪ ܡ̣ܢ ܥܲܡܵܐ ܀", ":ܘܕܲܚܙ̣ܵܐ ܕܢܸܦܩܲܬ̤ ܟܵܪܘܿܙܘܼܬܼܵܐ ܠܒܹܝܬܼ ܢܘܼܟܼܪ̈ܵܝܹܐ", "ܫܲܓܼܪܹܗ ܛܢܵܢܵܐ ܕܢܹܐܚܘܿܕܼ ܒܐܲܦܹܝܗ̇ ܐܵܦ ܒܹܝܬܼ ܥܲܡܡܹ̈ܐ ܀", ":ܫܩܲܠ̣ ܫܘܼܠܛܵܢܵܐ ܡ̣ܢ ܪܹ̈ܫܢܹܐ ܣ̈ܡܲܝܵܐ ܕܥܵܘ̣ܠܵܐ", "ܘܲܢܦ݂ܲܩ ܢܸܪܕܿܘܿܦ ܢܘܼܗܪܵܐ ܕܲܪܕܲܦ ܠܚܸܫܟܵܐ ܕܛܘܼܥܝܲܝ ܀", ":ܚ̣ܙܲܩ ܛܲܢܵܢܵܐ ܒܐܘܼܪܚܵܐ ܕܥܲܡܡܹ̈ܐ ܠܡܸܪܕܲܦ ܢܘܼܗܪܵܐ", "ܘܐܲܙܠܸܓܼ ܡܸܢܫܹܠܝ ܚܲܕܼ ܙܲܠܝܼܩܵܐ ܘܲܡ̣ܚܵܝܗܝ ܘܐܲܪܡ̇ܝܗܝ ܀", ":ܒܫܲܒܼܛܵܐ ܕܢܘܼܗܪܵܐ ܡ̣ܚܵܝܗܝ ܒܲܣܝܼܡܵܐ ܠܗܵܘ̇ ܛܲܢܵܢܵܐ", "ܕܲܡܚܵܘܹܐ ܠܹܗ ܕܗܵܘ̇ ܡܵܐ ܕܣܵܢܹ̇ܐ ܒܹܗ ܡܸܬܼܢܲܓܲܕ ܀", ":ܓܹܐܪܵܐ ܕܢܘܼܗܪܵܐ ܫ̣ܕܼܵܐ ܒܹܗ ܘܲܡ̣ܚܵܝܗܝ ܥܲܠ ܒܵܒܼܵܬܹ̈ܗ", "ܘܫܲܩ̣ܠܹܗ ܠܢܘܼܗܪܹܗ ܕܿܨܒܼܵܐ ܕܢܸܪܕܿܘܿܦ ܢܘܼܗܪܵܐ ܕܟܼܠܵܐ ܀", "ܒܢܘܼܗܪܵܐ ܢܲܓܼܕܹܿܗ ܥܲܠ ܢܲܗܝܼܪܹܗ ܠܪܵܕܹܦ ܢܘܼܗܪܵܐ:", "ܘܥܲܠ ܦܲܪܨܘܿܦܹܗ ܡ̣ܚܵܝܗܝ ܘܐܲܙܝܼܥܹܗ ܠܪܵܕܹܦ ܠܲܫܡܹܗ ܀", ":ܒܠܲܥ̣ ܘܐܸܣܬܲܡܝܼ ܢܘܼܗܪܵܐ ܕܥܲܝܢܵܘ̈ܗܝ ܒܲܪ̈ܵܝܵܬܼܵܐ", "ܘܲܕܿܢܲܚ̣ ܡܸܢܫܹܠܝ ܢܘܼܗܪܵܐ ܟܲܣܝܵܐ ܒܓܼܵܘ ܪܸܥܝܵܢܹܗ ܀", ":ܚ̣ܙܵܐ ܢܲܗܝܼܪܵܐ ܕܥܵܠܹ̇ܒܼ ܢܘܼܗܪܹܗ ܠܐܸܣܦܹܝܪ ܫܸܡܫܵܐ", "ܘܲܫܡ݂ܲܥ ܩܵܠܵܐ ܕܗܲܢܝܼ ܘܲܪܚܝܼܡ ܡ̣ܢ ܟܠ ܩܵܠܝܼ̈ܢ ܀", ":ܫܵܐܘܿܠ ܫܵܐܘܿܠ ܩܪ̣ܵܝܗܝ ܢܝܼܚܵܐܝܼܬܼ ܐܲܝܟ ܝܵ̇ܕܲܥ ܠܹܗ", "ܘܚܵܘܝܼ ܕܲܡܦܵܣ ܒܹܗ ܒܲܛܢܵܢܹܗ ܠܘܼܩܒܲܠ ܡܸܠܘ̈ܗܝ ܀", ":ܡ̇ܢ ܪܵܕܦܲܬܼ ܠܝܼ ܓܙܝܼܪܵܐ ܕܦܲܓܼܪܵܐ ܘܥܘܼܪܠܵܐ ܕܠܸܒܵܐ", "ܘܡ̇ܢ ܛܵܪܕܲܬܿ ܠܹܗ ܠܲܫܡܵܐ ܕܡ̇ܪܘܼܬܼܝ ܐܲܝܟ ܢܘܼܟܼܪܵܝܵܐ ܀", ":ܠܡܵܢܵܐ ܠܚܝܼܡܲܬܿ ܥܲܠ ܟܵܪ̈ܘܿܙܲܝ ܥܲܙܝܼܙܵܐܝܼܬܼ", "ܘܲܨܗܹܝܬܿ ܠܲܕܼܡ̇ܐ ܕܲܡܣܲܒܿܪ̈ܵܢܲܝ ܟܲܕܼ ܠܵܐ ܚ̣ܛܵܘ ܠܵܟ ܀", ":ܠܡܵܢܵܐ ܒܵܥܹ̇ܝܬܿ ܕܬܸܣܬܿܘܿܪ ܪܵܘܡܵܐ ܕܒܸܢܝܵܢ ܚܘܼܒܵܐ", "ܘܬܸܕܼܠܘܿܚ ܫܲܝܢܵܐ ܕܐܸܬܼ݂ܵܐ ܢܫܲܝܸܢ ܥܵܠܡܵܐ ܦܠܝܼܓܼܵܐ ܀", ":ܠܡܵܢ ܡܸܬܼܟܲܬܿܫܲܬܿ ܥܲܡ ܚܲܣܝܼܢܵܐ ܕܚܲܣܢܹܗ ܠܡܵܘܬܵܐ", "ܘܲܠܡܵܢ ܫܵܕܹ̇ܝܬܿ ܓܹܐܪ̈ܲܝ ܚܸܡܬܼܵܟ ܒܙܵܟܹ̇ܐ ܠܟܼܠܵܐ ܀", ":ܩܫܹܐ ܗ̄ܘ̣ ܠܵܟ ܓܲܒܼܪܵܐ ܠܲܡܒܲܥܵܛܘܼ ܠܥܸܠ ܡ̣ܢ ܥܘܼܩܣܹ̈ܐ", "ܘܠܵܐ ܡܨܹܝܬܿ ܕܬܹܐܚܘܿܕܼ ܕܲܪܵܐ ܒܪܸ̈ܓܿܫܹܐ ܥܲܡ ܪ̈ܘܼܚܵܢܹܐ ܀", ":ܡܚܝܼܠܘܼ ܟܝܵܢܵܟ ܠܡܸܣܥܵܐ ܠܪܵܘܡ̇ܐ ܠܐܲܝܟܵܐ ܕܐܝܼܬܲܝ", "ܘܠܵܐ ܡܲܦܲܣ ܠܵܟ ܠܡܸܣܲܩ ܨܹܐܕܲܝ ܟܲܕܼ ܒܸܣܪܵܢܵܐ ܐܢ̄ܬܿ ܀", ":ܠܡܵܢ ܪܲܕܼܦܲܬܿ ܠܝܼ ܐܲܝܟ ܕܲܠܡܝܼܬܵܪܐ ܫܓܼܝܼܪ ܒܲܛܢܵܢܵܐ", "ܘܡܵܢܵܐ ܡܨܲܚܹܝܬܿ ܫܹܡܝ ܝܲܩܝܼܪܵܐ ܠܥܹܝܢ ܚܲܙܵܝܹ̈ܐ ܀", ":ܠܡܵܢ ܛܲܢܝܼܢܲܬܿ ܚܠܵܦ ܢܵܡܘܿܣܵܐ ܣܵܦܪܵܐ ܫܲܒܼܪܵܐ", "ܫܒܼܘܿܩ ܫܲܒܼܪܘܼܬܼܵܐ ܘܬܼܵܐ ܐܸܬܼܩܲܪܲܒܼ ܠܲܓܼܡܝܼܪܘܼܬܼܵܐ ܀", ":ܠܵܘ ܡܝܼܬܼܵܐ ܐ̄ܢܵܐ ܐܲܟܼܡܵܐ ܕܪܵܢܹ̇ܝܬܿ ܐܸܠܵܐ ܚܲܝܵܐ", "ܘܒܼܝܼ ܡܸܬܼܩܲܝܡܝܼܢ ܚܲܝܹ̈ܐ ܡܠܝܼܟܹ̈ܐ ܘܫܲܝܢܵܐ ܕܟܼܠܵܐ ܀", ":ܐܵܦܸܢ ܡܝܼܬܹܿܬܼ ܥܵܘ̇ܠܵܐܝܼܬܼ ܡ̣ܢ ܡܲܪ̈ܵܚܹܐ", "ܐܸܠܵܐ ܚܲܝ ܐ̄ܢܵܐ ܒܚܲܝܹ̈ܐ ܚܲܕܬܹ̈ܐ ܕܠܵܐ ܫܘܼܠܵܡܵܐ ܀", ":ܗܵܠܹܝܢ ܡܲܠܸܠ ܩܵܠܵܐ ܚܲܝܵܐ ܥܲܡ ܡ̇ܝܘܿܬܼܵܐ", "ܘܐܲܚܝ̣ܕܹܿܗ ܓܘܼܢܚܵܐ ܘܙܵܥ ܘܐܼܬܼܒܲܠܗܝܼ ܒܩܵܠܵܐ ܘܢܘܼܗܪܵܐ ܀", ":ܒܲܬܼܪܹܝܢ ܣܵܗ̈ܕܹܿܐ ܚܵܘܝܼ ܫܪܵܪܹܗ ܚܲܝܵܐ ܠܡܝܼܬܼܵܐ", "ܒܩܵܠܵܐ ܘܢܘܼܗܪܵܐ ܓܠ̣ܵܐ ܥܲܠ ܚܲܝܵܘ̈ܗܝ ܘܥܲܠ ܫܘܼܠܛܵܢܹܗ ܀", ":ܒܩܵܠܵܐ ܐܲܠܦܹܗ ܕܠܵܐ ܗ̄ܘ̣ܵܐ ܡܝܼܬܼܵܐ ܐܲܟܼܡܵܐ ܕܲܣܒ݂ܲܪ", "ܘܲܒܼܝܲܕܼ ܢܘܼܗܪܵܐ ܚܵܕܝܼ ܫܪܵܪܵܐ ܕܟܼܵܪܘܼܙܘܼܬܹܗ ܀", ":ܣܒ݂ܲܪ ܛܲܢܵܢܵܐ ܕܠܲܒܲܪܢܵܫܵܐ ܩܛܝܼܠܵܐ ܪܵܕܹܦ", "ܘܲܚܙ̣ܵܝܗܝ ܕܲܢܛܝܼܪ ܬܵܓܼܵܐ ܒܪܵܘܡ̇ܐ ܘܡܲܡܠܸܟ ܥܲܠܐ ܟܠ ܀", ":ܒܫܘܼܒܼܚܵܐ ܪܲܒܵܐ ܚܵܘܼܝ ܢܲܦܫܹܗ ܠܥܹܝܢ ܪܵܕܼܘܿܦܹܗ", "ܐܲܝܟ ܕܲܒܼܐ̄ܪܵܙܵܐ ܕܲܒܼܓܸܠܝܵܢܵܐ ܕܲܒܼܫܘܼܠܵܡܵܐ ܀", ":ܐ̄ܪܵܙ ܗܵܘ̇ ܫܘܼܒܼܚܵܐ ܚܵܘܝܼ ܒܗܵܘܢܵܐ ܠܵܘ ܒܲܚܙܵܬܼܵܐ", "ܕܠܵܐ ܡܨܸܐ ܦܲܓܼܪܵܐ ܕܢܸܚܙܹܐ ܒܪܸ̈ܓܼܫܹܐ ܠܗܵܝ̇ ܬܸܫܿܒܘܿܚܬܐ ܀", ":ܠܵܐ ܗ̄ܘ̣ܵܐ ܩܢܘܿܡ̇ܐ ܚܙܲܝ̈ ܒܵܒܼܵܬܹ̈ܐ ܒܸܣܪ̈ܵܢܝܵܬܼܵܐ", "ܐܸܠܵܐ ܐ̄ܪܵܙܵܐ ܕܨܲܠܡܵܐ ܓܲܠܝܵܐ ܕܲܟܼܣܸܐ ܒܪܵܘܡ̇ܐ ܀", ":ܒܢܘܼܗܪܵܐ ܕܡ̣ܢ ܫܹܠܝ ܫ̣ܘܵܐ ܕܢܸܬܼܒܲܩܸܐ ܗܘ̤ ܘܲܕܼܥܲܡܹܗ", "ܘܣܘܼܟܵܠ ܡܸܠܹ̈ܐ ܠܹܗ ܒܲܠܚܘܿܕܼܵܘܗܝ ܡܸܬܼܦܲܫܲܩ ܗ̄ܘ̣ܵܐ ܀", ":ܚܙ̣ܵܘ ܢܲܗܝܼܪܵܐ ܘܲܫ̣ܡܲܥܘ ܩܵܠܵܐ ܗܘ̤ ܘܐܵܦ ܗܸܢ̣ܘܲܢ", "ܠܗܘܿܢ ܒܲܪܬܼ ܩܵܠܵܐ ܠܹܗ ܦܘܼܫܵܩܵܐ ܕܲܟܼܣܸܐ ܒܩܵܠܵܐ ܀", ":ܐܘܿ ܬܸܕܼܡܘܼܪܬܵܐ ܕܲܠܘܵܬܼ ܫܵܐܘܿܠ ܡܸܣܬܲܥܪܵܐ ܗ̄ܘ̣ܵܬܼ", "ܕܲܫܡܲܥ ܩܵܠܵܐ ܕܲܟܼܣܸܐ ܘܲܓܲܠܸܐ ܗܘ̤ ܘܲܕܿܥܲܡܹܗ ܀", ":ܐܘܿ ܡܲܫܡܲܥܬܼܵܐ ܕܟܲܕܼ ܫܲܘܝܵܐ ܗ̄ܘ̣ܵܬܼ ܠܵܐ ܫܲܘܝܵܐ ܗ̄ܘ̣ܵܬܼ", "ܘܚܲܕܼ ܡܣܸܬܲܟܲܠ ܘܲܐ̄ܚܪܹܝܢ ܩܵܐܹ̇ܡ ܒܲܕܼܡܘܼܬܼ ܚܲܪܫܵܐ ܀", ":ܫܵܡ̇ܥܝܼܢ ܩܵܠܵܐ ܕܲܡܬܲܪܓܸܿܡ ܗ̄ܘ̣ܵܐ ܐܲܝܟ ܡܲܡܲܠܠܗܘܿܢ", "ܘܲܟܼܣܸܐ ܚܲܝܠܹܗ ܡ̣ܢ ܡܲܫܡܲܥܬܼܵܐ ܘܡ̣ܢ ܪܸܥܝܵܢܵܐ ܀", ":ܚܲܕܼ ܫܵܡܲ݁ܥ ܗ̄ܘ̣ܵܐ ܘܥܲܡܹܗ ܕܫܸܡܥܵܐ ܐܵܦ ܣܘܼܟܵܠܹܗ", "ܘܲܐ̄ܚܪܹܝܢ ܫܵܡܲ݁ܥ ܫܸܡܥܵܐ ܕܿܓܼܢܝܼܙ ܡ̣ܢ ܒܘܼܝܵܢܵܐ ܀", ":ܫܵܐܘܿܠ ܫܵܡܲ݁ܥ ܘܝܵ̇ܠܹܦ ܚܲܝܠܵܐ ܕܗܵܘ̇ ܡܵܐ ܕܫܵܡܲ݁ܥ", "ܘܠܲܟܼܢܵܘܵܬܹ̈ܗ ܐܲܝܟ ܬܸܡܗܵܐ ܒܫܘܼܚܠܵܦ ܩܵܠܵܐ ܀", ":ܥܲܡܹܗ ܒܲܠܚܘܿܕܼ ܡܸܣܬܵܘܲܕ ܗ̄ܘ̣ܵܐ ܐ̄ܪܵܙܵܢܵܐܝܼܬܼ", "ܐܲܝܟ ܒܲܪ ܟܝܵܢܵܐ ܕܝܵ̇ܕܲܥ ܕܢܵܛܲ̇ܪ ܐ̄ܪܵܙܵܐ ܕܡܵܪܹܗ ܀", ":ܐܲܠܦܹܗ ܩܵܠܵܐ ܕܲܣܪܝܼܩܵܐܝܼܬܼ ܡܲܩܪܸܒܼ ܥܲܡܹܗ", "ܘܚܵܘܝܹܗ ܒܓܸܠܝܵܐ ܕܠܵܐ ܙܵܕܹܿܩ ܠܹܗ ܠܡܸܬܼܟܲܬܵܫܘܼ ܀", ":ܐܵܦ ܗܘ̤ ܩܲܒܸܿܠ ܘܲܫܡ݂ܲܥ ܘܲܫܠܸܡ ܠܐܲܝܕܼܵܐ ܕܲܫܡ݂ܲܥ", "ܘܦܲܢܝܹܗ ܠܗܵܘ̇ ܕܲܩܪ̣ܵܐ ܠܹܗ ܒܲܣܝܼܡܵܐܝܼܬܼ ܀", ":ܡܲܢ ܐܲܢ̄ܬܿ ܠܲܡ ܡܵܪܝ ܫܵܐܘܿܠ ܦܲܢܝܼ ܠܘܵܬܼ ܗܵܘ̇ ܕܲܩܪܲܝܗܝ", "ܡܲܢ ܐܲܢ̄ܬܿ ܕܲܟܼܣܹܝܬܿ ܘܲܓܼܠܸܐ ܩܵܠܵܟ ܒܝܲܕܼ ܣܘܼܥܪ̈ܵܢܹܐ ܀", ":ܐ̄ܢܵܐ ܐ̄ܢܵܐ ܝܼܫܘܿܥ ܕܐܲܢ̄ܬܿ ܪܵܕܹܦ ܐܲܢ̄ܬܿ ܥ̣ܢܵܝܗܝ ܒܲܣܝܼܡܵܐ", "ܐ̄ܢܵܐ ܐ̄ܢܵܐ ܕܡܝܼܬܹܿܬܼ ܘܐܲܚܝܲܢܝ ܚܲܝܠܵܐ ܕܠܲܒܼܫܲܢܝ ܚܘܼܒܹܿܗ ܀", ":ܐ̄ܢܵܐ ܐ̄ܢܵܐ ܕܨܲܠܒܼܘܼܢܝ ܙܲܪܥܹܗ ܕܐܲܒܼܪܵܡ ܥܲܠ ܪܹܫ ܩܲܝܣܵܐ", "ܘܲܙܩܲܦ̣ܬܵܗ̇ ܥܲܡܝ ܡܝܼܘܿܬܼܘܼܬܼܵܐ ܕܐܲܚܹܝܗ̇ ܒܚܲܝܲܝ̈ ܀", ":ܐ̄ܢܵܐ ܐ̄ܢܵܐ ܕܢܸܚܬܹܿܬܼ ܒܲܕܼܡܵܐ ܕܲܩܢܘܿܡܝ ܠܥܘܼܡܩܵܐ ܕܲܫܝܘܿܠ", "ܘܲܫܪܹ̇ܝܬܼ ܡܸܢܵܗ̇ ܚܒܼܝܼܫܹ̈ܐ ܕܢܘܼܓܼܪܵܐ ܕܲܚܒ݂ܲܫ ܡܵܘܬܵܐ ܀", ":ܠܝܼ ܗ̄ܘ̣ ܨܲܚܝܼܬܿ ܐܲܝܟ ܕܲܠܡܝܼܬܼܵܐ ܕܡܝܼܬܼ ܘܐܸܬܼܚܲܒܿܠ", "ܚܙܝܼ ܘܐܸܣܬܲܟܲܠ ܕܚܲܝ ܐ̄ܢܵܐ ܒܚܲܝܹ̈ܐ ܕܠܵܐ ܫܘܼܠܵܡܵܐ ܀", ":ܗܵܐ ܚܵܘܝܼܬܵܟ ܚܲܝܠܵܐ ܕܙܵܟܼܘܼܬܼܝ ܒܚܲܕܼ ܣܘܼܥܪ̈ܵܢܹܐ", "ܦܘܼܫ ܠܵܐ ܬܸܪܕܿܘܿܦ ܒܵܬܲܪ ܚܲܝܠܵܐ ܕܲܩܫܹܐ ܡܸܢܵܟ ܀", "ܚܙܝܼ ܡ̣ܢ ܐܲܝܟܵܐ ܡܲܠܠܹܬܼ ܥܲܡܵܟ ܒܲܣܝܼܡܵܐܝܼܬܼ:", "ܘܠܵܐ ܢܸܛ̇ܪܹܬܼ ܠܵܟ ܥܝܵܪܬܵܐ ܕܨܲܥܪܵܐ ܕܨܲܚܝܼܬܿ ܠܲܩܢܘܿܡܝ ܀", ":ܟܲܕܼܘ ܪܕܿܦܬܵܢܝ ܕܠܵܐ ܚܵܘܣܵܢܵܐ ܒܝܲܕܼ ܟܵܪ̈ܘܿܙܲܝ", "ܟܠܝܼ ܣܲܦܸܣܸܪܵܟ ܘܦܘܼܫ ܡܢ݂ ܚܲܪܒܵܐ ܕܲܡܫܲܡܫܵܢܲܝ̈ ܀", ":ܚܙ̣ܵܐ ܚܲܡܝܼܡܵܐ ܠܫܲܠܗܹܒܼܝܼܬܼܵܐ ܕܟܲܣܝܵܐ ܒܡܸܠܹ̈ܐ", "ܘܩܸܪܲܬ̤ ܚܸܡܬܼܵܐ ܕܛܲܢܵܢܘܼܬܹܗ ܘܢܵܚ̣ ܘܐܸܫܬܲܝܲܢ ܀", ":ܢܚܸܬܼ ܡ̣ܢ ܪܵܘܡ̇ܐ ܕܚܘܼܬܼܪܵܐ ܣܲܟܼܠܵܐ ܕܩܵܐܹ̇ܡ ܗ̄ܘ̣ܵܐ ܒܹܗ", "ܘܲܠܒܸ݂ܫ ܢܲܚܬܵܐ ܕܡܲܟܿܝܼܟܼܘܼܬܼܵܐ ܘܢܲܟܸܿܦ ܢܲܦܫܹܗ ܀", ":ܫܲܚܠܸܦ ܩܵܠܹܗ ܡ̣ܢ ܨܘܿܚ̈ܝܵܬܼܵܐ ܠܘܵܬܼ ܬܵܘܕܿܝܼܬܼܵܐ", "ܘܫܲܪܝܼ ܡܵܪܲܟܸܿܒܼ ܩܵܠܹ̈ܐ ܚܢܝܼܓܹ̈ܐ ܕܲܬܼܘܵܬܼ ܢܲܦܸܫܵܐ ܀", ":ܡܲܢ ܐܲܢ̄ܬܿ ܠܲܡ ܡܪܝ ܘܩܲܪ̣ܵܝܗܝ ܡ̇ܪܵܐ ܟܲܕܼ ܠܵܐ ܫܵܒܹ̇ܐ", "ܘܲܥ̣ܢܵܝܗܝ ܩܵܠܵܐ ܕܢܚ̣ ܡ̣ܢ ܕܝܼܠܹܗ ܕܐ̄ܢܵܐ ܐ̄ܢܵܐ ܝܼܫܘܿܥ ܀", ":ܡܲܢ ܐܲܢ̄ܬܿ ܕܲܕܚܝܼܠ ܩܵܠ ܦܸܬܼܓܼܵܡܲܝ̈ܟ ܘܡܲܪܗܸܒܼ ܢܲܦܫܵܐ", "ܘܩܲܠܝܼܠ ܪܸܡܙܵܟ ܛܵܒܼ ܡ̣ܢ ܒܲܪܩܵܐ ܠܘܵܬܼ ܣܘܼܥܪ̈ܵܢܹܐ ܀", ":ܡܲܢ ܐܲܢ̄ܬܿ ܓܲܒܼܪܵܐ ܕܢܘܼܗܪܵܐ ܪܵܗܹ̇ܛ ܩܕܼܵܡ ܦܘܼܩܕܵܢܵܟ", "ܘܲܡܢܲܓܸܿܕܼ ܐܲܢ̄ܬܿ ܒܥܲܪ̈ܩܲܝ ܢܘܼܪܵܐ ܠܲܕܼܣܵܢܹ̇ܐ ܠܵܟ ܀", ":ܡܲܢ ܐܲܢ̄ܬܿ ܕܲܫܪܹܝܬܿ ܒܐܲܬܼܪܵܐ ܕܲܠܥܸܠ ܘܡܸܠܬܼܵܟ ܒܐܲܪܥܵܐ", "ܘܦܵܩܹ̇ܕܼ ܪܡܙܵܟ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀", ":ܠܵܐ ܝܵ̇ܕܲܥ ܗ̄ܘܹ̇ܝܬܼ ܕܒܲܫܡܲܝܵܐ ܐܲܢ̄ܬܿ ܐܸܠܵܐ ܒܐܲܪܥܵܐ", "ܘܠܵܐ ܪܵܢܹ̇ܐ ܗ̄ܘܹ̇ܝܬܼ ܕܒܹܝܬܼ ܚܲܝܹ̈ܐ ܐܲܢ̄ܬܿ ܐܸܠܵܐ ܒܡܵܘܬܿܐ ܀", ":ܫܒܼܘܿܩ ܠܝܼ ܕܲܚܛܹ̇ܝܬܼ ܕܪܸܕܼܦܹ̇ܬܼ ܠܲܫܡܵܟ ܘܲܠܟܼܵܪ̈ܘܿܙܲܝܟ", "ܘܠܵܐ ܬܲܩܸܛܟ ܠܝܼ ܕܛܸܠܡܹ̇ܬܼ ܫܘܼܒܚܵܐ ܕܙܵܕܹܿܩ ܗ̄ܘ̣ܵܐ ܠܵܟ ܀", ":ܠܵܐ ܝܼܕܲܥܬܼܵܐ ܥܒ݂ܲܕܼܬܿܢܝ ܣܲܡܝܵܐ ܡ̣ܢ ܒܘܼܝܵܢܵܐ", "ܘܲܚܫ݂ܸܟܼܘ ܙܵܘܥܲܝ̈ ܘܠܵܐ ܐܸܬܼܒܲܩܝܼܬܼ ܒܦܲܐܝܘܼܬܼ ܢܘܼܗܪܵܟ ܀", ":ܘܡܸܟܹܿܝܠ ܕܲܨܒܲܝܬܿ ܘܲܩܪ̣ܵܢܝ ܚܘܼܒܵܟ ܠܘܵܬܼ ܝܼܕܲܥܬܼܵܟ", "ܠܵܐ ܦܵܠܲܚ ܐ̄ܢܵܐ ܢܵܡܘܿܣܵܐܝܼܬܼ ܐܸܠܵܐ ܒܚܘܼܒܵܟ ܀", ":ܫܒܼܝܼܩ ܢܵܡܘܿܣܵܐ ܘܲܢܛܘܼܪ̈ܬܹܗ ܕܥܲܒܼ݂ܕܲܢܝ ܣܲܡܝܵܐ", "ܘܠܵܐ ܝܲܗ̄ܒܼ ܐܲܓܼܪܵܐ ܠܨܼܒܼܝܵܢܝ ܕܲܛܥ݂ܲܝܢ ܝܘܼܩܪܹܗ ܘܚܘܼܡܹܗ ܀", ":ܬܚܹܝܬܼ ܡܵܪܘܼܬܼܵܟ ܡܲܦܠܲܚ ܪܸܥܝܵܢܝ ܪܘܼܚܵܢܵܐܝܼܬܼ", "ܘܠܘܼܩܒܲܠ ܢܝܼܫܵܐ ܕܟܼܵܪܘܿܙܘܼܬܼܵܟ ܚܵܢܲܝܢ ܙܵܘܥܲܝ̈ ܀", ":ܚܙ̣ܵܝܗܝ ܒܲܣܝܼܡܵܐ ܗܵܘ̇ ܕܲܚܙ̣ܵܐ ܠܹܗ ܥܲܕܼܠܵܐ ܢܸܗܘܹܐ", "ܕܢܲܓܸܿܕܼ ܢܲܦܫܹܗ ܛܵܒܼ ܡ̣ܢ ܢܸܓܼܕܵܐ ܕܥܲܠ ܒܵܒܼܵܬܹ̈ܗ ܀", ":ܚܙ̣ܵܝܗܝ ܕܲܡܛܲܝܲܒܼ ܕܢܸܦܠܲܚ ܥܲܡܹܗ ܒܪܸ̈ܓܼܫܹܐ ܘܙܵܘܥܹ̈ܐ", "ܘܛܲܒܼ݂ܥܹܗ ܒܲܫܡܹܗ ܘܲܩܪ̣ܵܝܗܝ ܕܝܼܠܹܗ ܦܵܠܚܵܐ ܕܪܘܼܚܵܐ ܀", ":ܚܙ̣ܵܝܗܝ ܕܲܡܢܲܓܸܿܕܼ ܗܘ̤ ܠܲܩܢܘܡܹܗ ܒܐܲܝܠܹܝܢ ܕܲܚ̣ܛܵܐ", "ܘܚ̣ܵܢܹܗ ܒܪ̈ܲܚܡܹܐ ܘܐܲܚܝܹܗ ܒܣܲܒܼܪܵܐ ܕܲܬܼܝܼܒܼܘܼܬܼܵܐ ܀", ":ܠܲܒܿܒܹܗ ܒܬܸܢܘܲܝ ܕܫܘܿܒܼܩܵܢ ܥܵܘ̣ܠܵܐ ܕܡܲܣܪܲܚ ܨܹܐܕܼܵܘܗܝ", "ܘܝܲܗ̄ܒܼ݂ܠܹܗ ܐܝܼܕܼܵܐ ܕܫܵܘܬܵܦܘܼܬܵܐ ܠܘܵܬܼ ܟܵܪ̈ܘܿܙܵܘܗܝ ܀", ":ܩܘܼܡ ܠܲܡ ܫܵܐܘܿܠ ܘܥܘܿܠ ܠܲܡܕܝܼܢ̄ܬܵܐ ܠܘܵܬܼ ܟܵܪ̈ܘܿܙܲܝ", "ܕܬܲܡܵܢ ܬܹܐܠܲܦ ܐ̄ܪܵܙܹܐ ܟܣܲܝܵ̈ܐ ܕܥܲܣܩܝܼܢ ܡܸܢܵܟ ܀", ":ܩܘܼܡ ܥܘܿܠ ܘܲܚܙܝܼ ܪ̈ܕܝܼܦܹܐ ܕܐܲܦܸܩܬܿ ܡ̣ܢ ܓܵܘ ܥܲܡܵܐ", "ܟܲܕܼ ܡܸܬܼܢܲܨܲܚ ܚܲܝܠܵܐ ܕܵܒܼܗܘܿܢ ܒܲܝܢܵܬܼ ܥܲܡܡܹ̈ܐ ܀", ":ܙܸܠ ܨܹܝܕ ܐ̄ܢܵܫܵܐ ܕܲܚܫ݂ܲܒܼܬܿ ܐܸܢܘܿܢ ܐܲܝܟ ܛܵܥܲܝܵ̈ܐ", "ܘܝܼܠܲܦ ܡܸܢܗܘܿܢ ܫܪܵܪܵܐ ܓܲܠܝܵܐ ܕܚܿܝܠ ܒܵܪܘܿܝܵܐ ܀", ":ܙܸܠ ܟܲܕܼ ܩܲܝܵܡ ܫܲܒܼܛܵܐ ܕܲܡ̣ܚܵܟ ܥܲܠ ܒܵܒܼܵܬܼ̈ܟ", "ܘܚܵܘܵܐ ܐܸܢܘܿܢ ܐܬܼܵܐ ܕܡ̇ܪܘܼܬܼܝ ܘܲܡܩܲܒܿܠܝܼܬ ܠܵܟ ܀", ":ܠܗܘܿܢ ܗ̄ܘ̣ ܝܸܗ̄ܒܹܿܬܼ ܩܠܝܼܕܵܐ ܕܪ̈ܚܡܹܐ ܘܕܲܓܼܙܵܪ ܕܝܼܢܵܐ", "ܠܗܘܿܢ ܙܸܠ ܐܲܦܝܼܣ ܘܗܵܐ ܦܵܬܼ̇ܚܝܼܢ ܠܵܟ ܬܲܪܥܵܐ ܕܢܘܼܗܪܵܐ ܀", ":ܠܗܘܿܢ ܗ̄ܘ̣ ܥܸܒܲܕܹܿܬܼ ܐܲܦܸܛܪ̈ܘܿܦܹܐ ܕܓܲܙܵܐ ܕܪܘܼܚܵܐ", "ܩܪܘܿܒܼ ܨܹܐܕܲܝܗܘܿܢ ܘܲܡܩܲܒܿܠܝܼܢ ܠܵܟ ܠܲܬܼܪܲܥ ܡ̇ܪܘܼܬܼܝ ܀", ":ܫܠܸ݂ܡ ܛܲܢܵܢܵܐ ܠܐܲܝܠܹܝܢ ܕܲܫܡ݂ܲܥ ܡ̣ܢ ܒܲܣܝܼܡܵܐ", "ܘܥܲܠ̣ ܟܲܕܼ ܡܣܲܡܸܐ ܠܘܵܬܼ ܬܲܠܡܝܼܕܹ̈ܐ ܐܲܝܟ ܕܐܸܬܼܦܲܩܲܕܼ ܀", ":ܬܠܵܬܼܵܐ ܝܵܘܡܝܼ̈ܢ ܨ̣ܵܡ ܟܲܕܼ ܒܵܪܹܐ ܘܐܵܠܹ̇ܐ ܠܢܲܦܫܹܗ", "ܘܡܸܬܼܟܲܫܲܦ ܗ̄ܘ̣ܵܐ ܕܢܸܬܼܦܲܥܹܐ ܠܹܗ ܢܘܼܗܪܵܐ ܕܥܲܝܼܢܵܘ̈ܗܝ ܀", ":ܒܫܘܼܠܵܡ ܨܵܘܡܹܗ ܫ̣ܘܵܐ ܠܲܚܙܵܬܵܐ ܕܓܸܠܝܵܢ ܪܘܼܚܵܐ", "ܘܐܸܫܬܲܪܲܪ ܠܹܗ ܒܚܲܕ ܟܵܪܘܿܙܵܐ ܕܢܲܐܣܸܐ ܟܹܐܒܹܗ ܀", ":ܚܵܘܝܹܗ ܓܲܒܼܪܵܐ ܕܲܫܡܹܗ ܡܲܟܼܪܸܙ ܥܲܠ ܚܘܼܠܡܵܢܹܗ", "ܘܒܲܣܝܵܡ ܐܝܼܕܹܗ ܥܵܪܹܩ ܚܸܫܵܐ ܡ̣ܢ ܒܒܼܵܬܹ̈ܗ ܀", ":ܒܚܸܙܘܵܐ ܓܠ̣ܵܐ ܠܹܗ ܐܵܦ ܠܹܗ ܠܐܵܣܝܵܐ ܕܫܲܕܲܪ ܨܹܐܕܼܵܘܗܝ", "ܕܙܸܠ ܠܲܡ ܢܲܚܸܡ ܠܫܵܐܘܿܠ ܡܝܼܬܼܵܐ ܕܲܪܕܦ ܚܲܝܹ̈ܐ ܀", ":ܙܸܠ ܦܲܬܲܚ ܠܹܗ ܥܲܡ ܒܵܒܼܵܬܹ̈ܐ ܐܵܦ ܚܘܼܫܵܒܼܵܘ̈ܗܝ", "ܕܢܸܚܙܹܐ ܒܥܲܝܢܵܘ̈ܗܝ ܘܲܒܼܪܸܥܝܵܢܹܗ ܢܘܼܗܪܵܐ ܕܝܘܼܠܦܵܢܝ ܀", ":ܙܸܠ ܐܲܫܡܲܥܲܝܗܝ ܩܵܠ ܚܘܼܕܵܬܼܵܐ ܘܢܲܦܫܵܐ", "ܘܗܵܐ ܡܸܬܿܬܿܥܝܼܪܝܼܢ ܪ̈ܓܼܫܲܝ ܦܲܓܼܪܹܗ ܘܙܵܘܥܲܝ̈ ܢܵܦܫܹܗ ܀", ":ܙܸܠ ܚܲܟܲܡܲܝܗܝ ܠܣܵܦܪܵܐ ܡܗܝܼܪܵܐ ܕܲܕܼܝܵܬܹܩܹܐ", "ܘܲܟܼܬܼܘܲܒܼ ܐܲܗܓܵܝܗܝ ܪܘܼܚܢܵܐܝܼܬܼ ܒܚܲܕܼܬܼܘܼܬܼܝ ܡܸܠܲܝ̈ ܀", ":ܙܸܠ ܐܸܡܲܪ ܠܹܗ ܠܪܵܗܹ̇ܛ ܪܲܗܛܵܬܐ ܢܵܡܘܿܣܵܝܵܐ", "ܕܠܲܝܬܿ ܦܘܼܪܥܵܢܵܐ ܒܐܸܣܛܵܕܼܝܼܘܿܢ ܕܲܢܛܘܼܪ̈ܵܬܼܵܐ ܀", ":ܓܠܝܼ ܘܒܲܕܸܿܩ ܠܹܗ ܓܸܘܿܢܸܣܛܵܐ ܚܬܝܼܪ ܒܲܓܼܙܘܼܪܬܵܐ", "ܕܠܵܐ ܝܵܗܹ̇ܒܼ ܠܵܟ ܟܠܝܼܠ ܙܵܟܼܵܘܼܬܼܵܐ ܛܲܒܼܥܵܐ ܕܦܲܓܼܪܵܐ ܀", ":ܫܡ݂ܲܥ ܚܲܢܲܢܝܵܐ ܕܲܡܫܲܕܲܪ ܠܹܗ ܠܘܵܬܼ ܪܵܕܼܘܿܦܹܗ", "ܘܲܬܼܡܲܗ̣ ܘܐܵܘܚܸܠ ܕܐܸܢ ܡܸܫܬܲܚܠܲܦ ܕܐܸܒܼܵܐ ܠܐܸܡܪܵܐ ܀", ":ܡ̇ܪܝ ܠܲܡ ܫܸܡ̇ܥܹܬܼ ܡ̣ܢ ܣܲܓܲܝܼ̈ܐܐ ܥܲܠ ܗܵܢ ܓܲܒܼܪܵܐ", "ܕܲܟܼܡܵܐ ܒܝܼ̈ܫܵܢ ܐܲܣܒܸܿܠ ܐܸܢܘܿܢ ܠܲܡܣܲܒܿܪ̈ܵܢܲܝܟ ܀", ":ܐܲܝܟܲܢ ܐܹܙܲܠ ܠܘܵܬܼ ܪܵܕܼܘܿܦܵܐ ܕܪܵܕܹܦ ܠܲܫܡܵܟ", "ܘܐܲܝܟܲܢ ܐܸܓܼܠܹܐ ܐ̄ܪܵܙܐ ܕܚܘܼܒܵܟ ܠܲܡܨܲܥܪܵܢܵܟ ܀", ":ܐܲܝܟܲܢ ܐܲܫܡܲܥ ܩܵܠ ܢܘܼܚܵܡܵܐ ܠܲܨܗܸܐ ܠܲܕܼܡܢ", "ܘܐܲܝܟܲܢ ܐܸܙܪܘܿܥ ܣܲܒܼܪܵܐ ܘܚܘܼܒܵܐ ܒܕܼܵܠܲܚ ܫܲܝܢܲܢ ܀", ":ܩܘܼܡ ܠܲܡ ܙܸܠ ܠܵܟ ܐܸܡ݂ܲܪ ܡܵܪܝܵܐ ܠܘܵܬܼ ܚܲܢܲܢܝܵܐ", "ܕܠܵܐ ܗ̄ܘ̣ܵܐ ܕܐܸܒܼܵܐ ܗ̄ܘ̣ ܐܲܟܼܡܵܐ ܕܲܪܢܲܚ̣ܬܿ ܐܸܠܵܐ ܐܸܡܪܵܐ ܗ̄ܘ̣ ܀", ":ܚܙܵܬܼܵܐ ܕܕܹܐܒܼܵܐ ܥܛܝܼܦ ܒܐܸܣܟܹܿܡܵܐ ܘܠܵܘ ܒܲܫܪܵܪܐ", "ܐܵܦܸܢ ܪܵܪܹܦ ܠܵܘ ܪܵܕܼܘܿܦܵܐ ܗ̄ܘ̣ ܐܸܠܵܐ ܪܕܝܼܦܵܐ ܀", ":ܡܸܛܲܢ ܛܵܐܹ̇ܢ ܟܲܕܼ ܡܸܬܪܲܥܹܐ ܕܲܚܠܵܦ ܩܘܼܫܬܵܐ ܗ̄ܘ̣", "ܘܪܸܡܙܵܐ ܗ̄ܘ̣ ܒܵܥܹ̇ܐ ܘܗܵܐ ܡܸܬܼܩܲܪܲܒ ܠܲܓܼܡܝܼܪܘܼܬܼܵܐ ܀", ":ܡ̇ܐܢܵܐ ܗ̄ܘ̣ ܓܲܒܼܝܵܐ ܕܲܓܼܒܸܐ ܘܲܒܼܚܝܼܪ ܠܨܸܒܼܝܵܢ ܟܲܣܝܵܐ", "ܘܠܲܝܬܿ ܒܹܗ ܡܘܼܡܵܐ ܒܕܲܗܒܼܵܐ ܕܲܟܼܝܵܐ ܕܫܲܦܝܘܼܬܼ ܢܲܦܫܹܗ ܀", ":ܒܫܝܼܦܘܼܪ ܩܵܠܹܗ ܡܲܟܸܪܸܙ ܙܵܟܼܘܼܬܼܝ ܒܐܲܪܒܲܥ ܦܸܢ̈ܝܵܢ", "ܘܲܡܚܵܘܹܐ ܠܹܗ ܠܚܲܝܠܝ ܒܲܥܒܼܵܕܼܵܐ ܠܥܹܝܢ ܚܲܙܝܹ̈ܐ ܀", ":ܒܡܸܠܵܘ̈ܗܝ ܫܵܪܹ̇ܐ ܣܝܵܓܼ ܢܵܡܘܿܣܵܐ ܕܲܢܛܘܼܪ̈ܵܬܼܵܐ", "ܘܡܲܥܸܠ ܥܲܡܡܹ̈ܐ ܠܲܐ̄ܚܝܵܢܘܼܬܼܵܐ ܕܒ݂ܹܝܬܼ ܐܲܒܼܪܵܗܵܡ ܀", ":ܒܪܲܥܡܵܐ ܕܩܵܠܹܗ ܡܪܲܓܹܿܐ ܠܐܲܪܥܵܐ ܕܬܸܬܸܿܠ ܦܹܐܪܹ̈ܐ", "ܘܲܒܼܦܸܬܼܓܼܵܡܵܘ̈ܗܝ ܡܢܲܚܸܡ ܡܚܲܝܼܬܹ̈ܗ ܕܡܝܼܬܼܘ ܒܲܚܛܝܼܬܼܵܐ ܀", ":ܝܵ̇ܕܲܥ ܐ̄ܢܵܐ ܠܹܗ ܕܲܟܼܡܵܐ ܡܛܲܝܸܒܼ ܠܡܸܣܒܲܠ ܚܲܫܹ̈ܐ", "ܘܠܵܐ ܛܲܥܝܵܐ ܠܝܼ ܕܡ̇ܐܹܬܼ ܟܠܝܘܿܡ ܚܠܵܦ ܟܵܪܘܿܘܙܼܬܼܝ ܀", ":ܒܩܵܐ ܠܝܼ ܚܘܼܒܹܿܗ ܥܲܕܼܠܵܐ ܢܗܘܹܐ ܕܲܟܼܡܵܐ ܫܲܪܝܼܪ", "ܘܝܵ̇ܕܲܥ ܐ̄ܢܵܐ ܠܹܗ ܕܠܵܐ ܡܸܬܼܪܲܦܵܐ ܩܕܼܵܡ ܚܘܼܬܼܚܵܬܹ̈ܐ ܀", ":ܪܵܚ̇ܡܵܐ ܗ̄ܘ̣ ܛܵܒܼܵܐ ܕܐܲܣܝܼܪ ܚܘܼܒܹܿܗ ܥܲܡ ܚܲܒܿܝܼܒܹܗ", "ܘܠܵܐ ܡܸܬܼܦܲܟܿܗܵܐ ܚܲܡܝܼܡܘܼܬܹܗ ܒܲܨܥܝܼܪ̈ܵܬܼܵܐ ܀", ":ܐܵܓܼܘܿܢܸܣܛܵܐ ܗ̄ܘ̣ ܕܝܵ̇ܕܲܥ ܕܢܸܙܟܹܿܐ ܪܘܼܚܢܵܐܝܼܬܼ", "ܘܠܵܐ ܡܸܬܼܦܲܟܲܪ ܨܸܒܼܝܵܢ ܢܲܦܫܹܗ ܒܐܲܪ̈ܥܵܢܝܵܬܵܐ ܀", ":ܦܵܠܵܚܵܐ ܗ̄ܘ̣ ܚܝܼܨܵܐ ܕܐܲܡܝܼܢ ܡܩܪܸܒܼ ܥܲܡ ܕܲܠܩܘܼܒܼܠܵܐ", "ܘܠܵܐ ܫܵܠܲܚ ܠܹܗ ܠܙܲܝܢܵܐ ܟܲܣܝܵܐ ܡ̣ܢ ܪܸܥܝܵܢܹܗ ܀", ":ܘܡܸܛܠ ܕܲܚܙܹܝܬܼ ܚܘܼܡܣܵܢ ܢܲܦܫܹܗ ܕܲܟܼܡܵܐ ܫܲܪܝܼܪ", "ܓܒܹ̇ܝܬܼ ܘܲܛܒܲܥܬܹܿܗ ܒܛܲܒܼܥܵܐ ܕܪܘܼܚܵܐ ܐܲܝܟ ܡܵܐ ܕܫܵܘܹ̇ܐ ܀", ":ܫܡܲܥ ܬܲܠܡܝܼܕܼܵܐ ܣܵܗܕܿܘܼܬܼ ܡܸܠܹ̈ܐ ܕܪܲܒܵܐ ܡܗܝܼܪܵܐ", "ܘܩܲܒܸܿܠ ܘܲܫ̣ܠܸܡ ܕܐܹܝܢ ܫܲܪܝܼܪ̈ܵܢ ܐܲܝܟ ܕܐܸܬܼܡܲܠܲܠ ܀", ":ܩܢ̣ܵܐ ܠܘܼܒܵܒܼܵܐ ܒܐܲܝܠܹܝܢ ܕܲܫܡ݂ܲܥ ܥܲܠ ܪܵܕܼܘܿܦܵܐ", "ܘܐܸܙܲܠ ܨܹܐܕܵܘܗܝ ܕܬܼܘܼܒܼ ܢܸܫܬܪܲܪ ܒܝܲܕܼ ܣܘܼܥܪ̈ܵܢܹܐ ܀", ":ܥܲܠ̣ ܘܐܸܡ݂ܲܪ ܠܹܗ ܒܩܵܠܵܐ ܢܝܼܚܵܐ ܐܲܝܟ ܕܐܸܬܼܦܲܩܲܕܼ", "ܕܫܵܐܘܿܠ ܠܲܡ ܐܲܚ ܡ̇ܪܲܢ ܫܲܠܚ݂ܲܢܝ ܕܐܹܬܸܐ ܨܹܐܕܲܝܟ ܀", ":ܗܘ̤ ܠܲܡ ܫܲܕܲܪܲܢܝ ܗܵܘ̇ ܡܲܢ ܕܲܩܪ̣ܵܟ ܫܵܐܘܿܠ ܫܵܐܘܿܠ", "ܕܲܒܼܩܲܪܝܼܒܼܘܼܬܼܝ ܢܸܬܼܦܲܢܹܐ ܠܵܟ ܢܘܼܗܪܵܐ ܕܥܲܝܢܲܝ̈ܟ ܀", ":ܟܪܝܼܗܵܐ ܐܲܪܓܸܿܫ ܒܐܵܪܝܵܐ ܕܪܘܼܚܵܐ ܕܐܸܫܬܲܕܲܪ ܠܹܗ", "ܘܲܣܘ݂ܲܚ ܠܐܘܼܪܥܹܗ ܕܲܫ̣ܡܲܥ ܩܵܠܵܐ ܕܕܼܵܡܹ̇ܐ ܠܕܲܩܪ̣ܵܝܗܝ ܀", ":ܐܵܦ ܗܘ̤ ܐܵܣܝܵܐ ܚܙ̣ܵܝܗܝ ܠܲܟܼܪܝܼܗܵܐ ܕܲܚܕܝܼ ܠܩܘܼܒܼܠܹܗ", "ܘܠܵܐ ܐܸܬܼܥܲܣܲܩ ܕܢܲܣܪܲܚ ܣܲܡܵܐ ܕܢܘܼܗܪܵܐ ܠܥܲܝܢܵܘ̈ܗܝ ܀", ":ܣ̣ܵܡ ܠܹܗ ܐܝܼܕܵܐ ܥܲܠ ܒܵܒܼܵܬܹ̈ܗ ܕܲܟܼܪ̈ܝܼܿܗܵܢ ܗ̣̄ܘܝ̈", "ܘܩܦ̣ܲܠ ܡܸܢܗܹܝܢ ܢܲܚܬܵܐ ܕܚܸܫܟܵܐ ܕܲܦܪ̣ܲܣ ܢܘܼܗܪܵܐ ܀", ":ܒܢܘܼܗܪܵܐ ܒܠ̣ܲܥ ܗ̄ܘ̣ܵܐ ܥܲܠ ܢܲܗܝܼܪܹܗ ܘܲܚܫܵܟ ܢܘܼܗܪܹܗ", "ܘܲܗܦ݂ܲܟ ܢܘܼܗܪܵܐ ܕܥܲܒܼܕܹܿܗ ܣܲܡܝܵܐ ܘܝܲܗ̄ܒ݂ܼܠܹܗ ܢܘܗܪܵܐ ܀", ":ܐܘܿ ܢܲܗܝܼܪܵܐ ܕܡܲܢܗܲܪ ܟܠܵܐ ܐܲܝܟܵܐ ܕܨܵܒܹ̇ܐ", "ܘܠܲܕܼܣܵܢܹ̇ܐ ܠܹܗ ܡܲܚܫܵܟ ܢܘܼܗܪܹܗ ܒܝܲܕܼ ܙܠܝܼܩܵܘ̈ܗܝ ܀", ":ܐܘܿ ܬܼܕܡܘܼܪܬܵܐ ܟܕܲ ܢܗܝܼܪܵܐ ܡܲܢܗܲܪ ܥܲܝܢܹ̈ܐ ܗ̄ܘ̣", "ܠܥܲܝܢܲܝ̈ ܫܵܐܘܼܠ ܣܲܡܝܼ ܐܸܢܹܝܢ ܨܸܡܚܵܐ ܕܡܢܗܪܹܗ ܀", ":ܢܘܼܗܪܵܐ ܓܲܠ̣ܙܹܗ ܡ̣ܢ ܢܲܗܝܼܪܵܐ ܠܪܵܕܹܦ ܢܘܼܗܪܵܐ", "ܘܲܦܢ̣ܵܐ ܘܝܲܗ̄ܒܼ݂ ܠܹܗ ܢܘܼܗܪܵܐ ܥܦܝܼܦܵܐ ܒܥܲܝܼܢܹ̈ܐ ܘܗܵܘܢܵܐ ܀", ":ܒܲܣܝܵܡ ܐܝܼܕܹܗ ܕܐܵܣܝܵܐ ܕܪܘܼܚܵܐ ܥܪܲܩ ܚܸܫܘܿܟܼܵܐ", "ܘܲܦܢܵܐ ܢܘܼܗܪܵܐ ܘܚܲܕܿܝܼ ܠܥܲܝܢܹ̈ܐ ܘܲܠܪܸܥܝܵܢܵܐ ܀", ":ܚܙ̣ܵܐ ܘܐܸܣܬܲܟܲܠ ܒܐܲܝܠܹܝܢ ܕܫܡ݂ܲܥ ܕܲܟܼܡܵܐ ܒܚܝܼܪ̈ܲܢ", "ܘܲܕܬܼ݂ܿܒܼ ܐܸܢܹܝܢ ܒܩܲܢܝܵܐ ܕܪܘܼܚܵܐ ܥܲܠ ܚܘܼܫܒܼܵܘ̈ܗܝ ܀", ":ܥܡ݂ܲܕ ܘܐܸܬܿܕܲܟܿܝܼ ܘܫܲܠܚܹܗ ܠܝܘܼܩܪܵܐ ܕܲܢܛܘܼܪ̈ܵܬܼܵܐ", "ܘܠܲܒܸܫ̣ ܢܲܚܬܵܐ ܕܒܲܣܝܼܡܘܼܬܼܵܐ ܕܙܲܩܪܹܗ ܪܘܼܚܵܐ ܀", "ܬܲܒܿܪܹܗ ܠܛܲܒܼܥܵܐ ܕܲܛܒܼܝܼܥ ܗ̄ܘ̣ܵܐ ܒܹܗ ܢܵܡܘܿܣܵܐܝܼܬܼ:", "ܘܛܲܒ݂ܲܥ ܢܲܦܫܹܗ ܒܛܲܒܼܥܵܐ ܚܲܕܼܬܼܵܐ ܕܫܸܡ ܛܲܝܒܿܘܼܬܼܵܐ ܀", ":ܗ̣ܦܲܟ ܪܵܕܼܘܿܦܵܐ ܘܫܲܪܝܼ ܣܵܬܲܪ ܠܐܲܝܠܹܝܢ ܕܲܒܼܢ̣ܵܐ", "ܟܲܕܼ ܕܵܪܹܫ ܗ̄ܘ̣ܵܐ ܒܲܗ̈ܦܵܟܼܬܼܵܐ ܠܘܼܩܒܲܠ ܡܸܠܵܘ̈ܗܝ ܀", ":ܡ̣ܢ ܢܵܡܘܿܣܵܐ ܡܩܲܛܪܸܓܼ ܗ̄ܘ̣ܵܐ ܠܵܗ̇ ܠܝܗ̄ܘܼܕܼܵܝܘܼܬܼܵܐ", "ܘܲܡܚܵܘܹܐ ܗ̄ܘ̣ܵܐ ܕܲܟܼܡܵܐ ܒܨܝܼܪܵܐ ܡ̣ܢ ܛܲܝܒܿܘܼܬܼܵܐ ܀", ":ܒܝܲܕܼ ܣܘܼܥܪ̈ܵܢܹܐ ܡܲܟܼܪܸܙ ܗ̄ܘ̣ܵܐ ܠܹܗ ܠܥܘܼܕܼܪܵܢ ܪܘܼܚܵܐ", "ܘܡܦܲܫܸܩ ܗ̄ܘ̣ܵܐ ܚܲܝܠܵܐ ܕܲܟܼܣܸܐ ܒܟܼܵܪܘܿܙܘܼܬܼܵܐ ܀", ":ܥܲܡܵܐ ܓܙܝܼܪܵܐ ܚܙ̣ܵܝܗܝ ܠܲܓܼܙܝܼܪܵܐ ܕܪܵܕܹܦ ܠܲܫܡܹܗ", "ܘܙܵܥ ܘܐܸܬܼܒܲܠܗܝܼ ܕܕܲܠܡܵܐ ܙܲܒܼܢܵܐ ܗ̄ܘ̣ ܕܢܸܒܼܛܲܠ ܥܲܡܵܐ ܀", ":ܒܢܲܝ̈ ܐܲܒܼܪܵܗܵܡ ܚܙ̣ܵܘ ܒܲܪ ܐܲܒܼܪܵܡ ܕܲܫܒ݂ܲܩ ܥܲܡܹܗ", "ܘܫܲܪܝܼ ܡܚܲܝܸܢ ܥܲܡܡܹ̈ܐ ܦܠܝܼ̈ܓܼܐ ܠܚܘܼܒܹܿܗ ܕܐܲܒܼܪܵܡ ܀", ":ܒܬܲܗܪܵܐ ܩܵܡ̣ܘ ܗ̄ܘ̣ܵܘ ܓܙܝܼܪܹ̈ܐ ܘܥܘܼܪ̈ܠܹܐ ܥܲܠ ܫܘܼܚܠܵܦܹܗ", "ܘܩܸܢܛܵܐ ܪܲܒܵܐ ܡܠܹܝܢ ܗ̄ܘ̣ܵܘ ܡܸܢܹܗ ܬܪ̈ܲܝܗܘܿܢ ܓܲܒܹ̈ܐ ܀", ":ܬܗܲܪ ܒܹܗ ܥܲܡܵܐ ܕܐܲܝܟܲܢ ܕܵܪܹܫ ܠܘܼܩܒܲܠ ܥܲܡܹܗ", "ܘܩܲܢ݂ܲܛܘ ܡܸܢܹܗ ܐܵܦ ܬܲܠܡܝܼܪܹ̈ܐ ܕܕܲܠܡܵܐ ܢܸܟܼܠܵܐ ܗ̄ܘ̣ܵ ܀", ":ܒܝܲܕܼ ܣܘܼܥܪ̈ܵܢܹܐ ܚܵܘܝܼ ܫܪܵܪܐ ܕܟܼܵܪܘܿܙܘܼܬܹܗ", "ܕܠܵܘ ܒܐܸܣܟܹܿܡܵܐ ܩܢܹܐ ܫܘܼܚܠܵܦܵܐ ܐܸܠܵܐ ܒܩܘܼܫܬܵܐ ܀", ":ܒܩܘܼܫܬܵܐ ܠܲܒܼܫܹܗ ܠܢܲܚܬܵܐ ܦܲܐܝܵܐ ܕܗܲܝܡܵܢܘܼܬܼܵܐ", "ܘܪܘܼܚܵܢܵܐܝܼܬܼ ܐܸܨܛܲܒܲܬܼ ܒܹܗ ܒܟܸܣܝܵܐ ܘܓܸܠܝܵܐ ܀", ":ܒܚܘܼܒܵܐ ܘܪ̈ܲܚܡܹܐ ܐܲܫܠܸܡ ܢܲܦܫܹܗ ܠܦܵܠܚܘܼܬܼ ܩܘܼܫܬܵܐ", "ܘܲܠܒܸܫ ܙܷܲܝܢܵܐ ܘܩ̣ܵܡ ܒܲܩܪܵܒܼܵܐ ܠܘܼܩܒܲܠ ܛܘܼܥܝܲܝ ܀", ":ܚܙ̣ܵܐ ܬܲܟܼܬܿܘܼܫܹܗ ܕܠܵܘ ܥܲܡ ܒܸܣܪܵܐ ܗ̄ܘ̣ ܡܸܬܼܚܲܙܝܵܢܵܐ", "ܘܙܲܝܸܢ ܢܲܦܫܹܗ ܪܘܼܚܵܢܵܐܝܼܬܼ ܠܘܼܩܒܲܠ ܪܘܼܚܵܐ ܀", ":ܙܲܝܢܵܐ ܕܪܘܼܚܵܐ ܝܲܗ̄ܒܼ݂ ܠܹܗ ܡܲܠܟܵܐ ܕܢܸܬܼܟܲܬܲܫ ܒܹܗ", "ܕܝܲܕܼܥܹܗ ܠܚܘܼܒܹܿܗ ܕܪܘܼܚܵܢܵܐܝܼܬܼ ܨܵܒܹ̇ܐ ܕܢܲܩܪܸܒܼ ܀", ":ܐܲܝܟ ܪܲܒܿܚܝܠܵܐ ܡܗܝܼܪܵܐ ܣ̣ܵܡܹܗ ܠܚܲܝ̈ܠܵܘܬܹܗ", "ܕܲܚ̣ܙܵܝܗܝ ܕܲܠܒܼܝܼܫ ܠܘܼܩܒܲܠ ܚܲܫܹ̈ܐ ܕܦܲܓܼܪܵܐ ܘܢܲܦܸܫܵܐ ܀", ":ܒܲܚܦܝܼܛܘܼܬܹܗ ܨܒ̣ܵܐ ܕܲܢܚܵܘܹܐ ܪܲܒܿܘܼܬܼ ܚܝܠܹܗ", "ܕܐܸܢ ܒܲܪ ܒܲܝܬܹܿܗ ܒܕܼܝܼܠܹܗ ܙܵܟܹ̇ܐ ܟܡܵܐ ܗܘ̤ ܒܕܸܝܼܠܹܗ ܀", ":ܥܲܡ ܟܠܡܸܕܲܡ ܥܲܒܼܕܹܿܗ ܕܢܲܩܪܸܒܼ ܪܘܼܚܵܢܵܐܝܼܬܼ", "ܘܲܙܟܼܵܐ ܗܘ̤ ܒܹܗ ܘܝܲܗ̄ܒܼ ܠܹܗ ܐܲܓܼܪܵܐ ܐܲܝܟ ܙܲܟܵܝܵܐ ܀", ":ܣܵܡ݂ܹܗ ܠܥܵܠܡܵܐ ܡ̣ܢ ܚܲܕܼ ܓܲܒܵܐ ܘܗܘ̤ ܒܲܠܚܘܿܕܼܵܘܗܝ", "ܘܚܵܝ̣ܒܼܘ ܟܠ ܬܸܓܼܡܝܼ̈ܢ ܕܠܘܩܒܲܠ ܩܘܼܫܬܵܐ ܘܲܙܟܼܵܐ ܫܠܝܼܚܵܐ ܀", ":ܐܸܚܲܕܼ ܕܲܪܵܐ ܥܲܡ ܪ̈ܘܼܚܵܢܹܐ ܘܦܲܓܼܪ̈ܵܢܵܝܹܐ", "ܘܐܲܫܩܸܠ ܘܲܕܚܝܠ ܟܠ ܕܸܚ̈ܠܵܬܼܵܐ ܘܗܘ̤ ܪܵܡ ܩܵܠܹܗ ܀", "ܟܢܸܫܘ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܕܢܸܬܼܒܲܩܘܿܢ ܒܹܗ:", "ܟܲܕܼ ܡܸܬܼܟܲܬܲܫ ܥܲܡ ܟܠ ܚܲܫܝܼ̈ܢ ܕܲܟܼܣܹܝܢ ܘܲܓܼܠܹܝܢ ܀", ":ܠܵܐ ܨܒܼܵܐ ܕܢܸܣܲܩ ܡ̣ܢ ܬܲܟܼܬܿܘܼܫܵܐ ܠܹܠܲܝ ܐܝܼܡܵܡ", "ܥܕܲܡ̇ܐ ܕܐܸܬܼ݂ܵܐ ܪܲܡܫܹܗ ܕܡ̇ܘܬܿܐ ܘܐܲܢܝܼܚ ܥܲܡܠܹܗ ܀", ":ܠܵܐ ܫܠ̣ܲܚ ܙܲܝܢܵܐ ܕܝܲܗ̣̄ܒܼ ܠܹܗ ܡܲܠܟܿܐ ܕܢܸܬܼܟܲܬܲܫ ܒܹܗ", "ܥܕܲܡ̇ܐ ܕܲܚܪܲܒܼ ܘܓܲܡܲܪ ܐܸܢܘܿܢ ܠܣܸܕܼܪ̈ܲܝ ܒܝܼܫܵܐ ܀", ":ܠܵܐ ܢ̣ܵܡ ܘܲܕܼܡܸܟ ܟܲܕܼ ܪܵܕܹܐ ܗ̄ܘ̣ܵܐ ܒܝܲܡܵܐ ܫܓܼܝܼܫܵܐ", "ܕܠܵܐ ܢܸܬܼܛܲܒܲܥ ܥܘܼܬܼܪܵܐ ܕܟܲܢܸܫ ܒܲܝܢܵܬܼ ܓܲܠܠܹ̈ܐ ܀", ":ܥܝܼܪ ܗ̄ܘ̣ܵܐ ܟܠܫܵܥ ܘܢܵܛܲ݁ܪ ܓܲܙܹܗ ܡ̣ܢ ܢܸܟܼܝܵܢܹ̈ܐ", "ܘܡܲܠܲܒܸܿܒܼ ܗ̄ܘ̣ܵܐ ܒܩܵܠ ܦܸܬܼܓܼܵܡܵܘ̈ܗܝ ܠܲܟܼܢܵܘܵܬܹ̈ܐ ܀", ":ܚܠܝܼܡ ܗ̄ܘ̣ܵܐ ܦܲܓܼܪܹܗ ܥܲܡ ܪܸܥܝܵܢܹܗ ܒܗܲܝܡܵܢܘܼܬܼܵܐ", "ܘܡܲܐܣܸܐ ܒܡܸܠܵܘܗܝ ܟܹܐܒܹ̈ܐ ܕܦܲܓܼܪܵܐ ܘܡܘܼܡܹ̈ܐ ܕܢܲܦܫܵܐ ܀", ":ܒܢܲܚܬܲܝ̈ ܦܲܓܼܪܹܗ ܡܲܐܣܸܐ ܠܦܲܓܼܪܹ̈ܐ ܕܲܟܼܪܝܼܗܝܼܢ ܗ̄ܘ̣ܵܘ", "ܘܲܒܼܪܘܼܚ ܦܘܼܡܹܗ ܛܵܪܹܕܼ ܥܵܘ̣ܠܵܐ ܡ̣ܢ ܢܲܦܸܫܵܬܹ̈ܐ ܀", ":ܡܩܝܼܡ ܠܲܪ̈ܡܲܝܵܐ ܘܝܵܗܹ̇ܒܼ ܐܝܼܕܼܵܐ ܠܐܲܝܠܹܝܢ ܕܲܢܦܲܠ̣ܘ", "ܘܣܵܐܹ̇ܡ ܣܲܡܵܐ ܕܲܬܼܘܵܬܼ ܢܲܦܸܫܵܐ ܠܲܡ̈ܡܲܚܲܝܵܐ ܀", ":ܩܵܪܹܐ ܘܲܡܩܝܼܡ ܠܲܚܒܸܢܵܢܹ̈ܐ ܕܩܘܼܡܘ ܘܐܸܬܼܟܲܫܲܪܘ", "ܘܣܵܪܹܟ ܘܲܡܩܝܼܡ ܠܐܲܝܠܹܝܢ ܕܐܲܫܦܸܠܘ ܒܲܬܼܝܵܒܼܘܼܬܼܵܐ ܀", ":ܥܲܡ ܟܠ ܘܲܒܼܟܼܠ ܡܸܬܿܕܲܡܹܐ ܗ̄ܘ̣ܵܐ ܕܢܲܚܹܐ ܠܟܼܠܵܐ", "ܘܲܠܟܼܠ ܬܼܓܼܡܝܼ̈ܢ ܡܸܫܬܵܘܬܲܦ ܗ̄ܘ̣ܵܐ ܒܝܲܕܼ ܥܘܼܕܪ̈ܢܵܘܗܝ ܀", ":ܫܦܝܼܥ ܗ̄ܘ̣ܵܐ ܚܘܼܒܹܿܗ ܘܡܲܣܪܲܚ ܝܵܗܸ̇ܒܼ ܥܘܼܬܼܪܵܐ ܕܡܸܠܵܘ̈ܗܝ", "ܘܲܡܓܲܪܸܓܼ ܗ̄ܘ̣ܵܐ ܠܟܼܠ ܡܘܼܫܚܵܬܹ̈ܐ ܠܡܸܥܬܲܪ ܡܸܢܹܗ ܀", ":ܠܵܐ ܫ̣ܒܲܩ ܥܲܡܵܐ ܕܠܵܐ ܦܲܓܸܠܼ ܒܹܗ ܡ̣ܢ ܣܝܼܡܵܬܹ̈ܗ", "ܘܠܵܐ ܡܲܠܟܿܘܼܬܼܵܐ ܕܠܵܐ ܐܲܣܸܢ ܒܵܗ̇ ܚܹܝܠ ܚܸܟܼܡܵܬܹ̈ܗ ܀", ":ܒܟܼܠ ܐܲܬܼܪ̈ܘܵܢ ܐܲܫܡܲܥ ܩܵܠܹܗ ܒܲܕܼܡܘܼܬܼ ܪܲܥܡܵܐ", "ܘܲܟܼܢܲܫ̣ܘ ܨܹܐܕܼܵܘܗܝ ܡ̣ܢ ܟܠܦܸܢ̈ܝܵܢ ܕܲܢܨܘܼܬܼܘܼܢܵܝܗܝ ܀", ":ܗܲܢܝܼ ܗ̄ܘ̣ܵܐ ܛܵܒܼ ܩܵܠ ܢܸܥܡܵܬܹ̇ܗ ܡ̣ܢ ܟܠ ܩܵܠܝܼ̈ܢ", "ܟܲܕܼ ܙܵܡܲ݁ܪ ܗ̄ܘ̣ܵܐ ܬܠܝܼܬܼܵܝܘܼܬܼܵܐ ܒܐܸܕܼܢܲܝ̈ ܟܠܢܵܫ ܀", ":ܐܘܿ ܕܸܢܪܵܐ ܕܢܵܩܹ̇ܫ ܗ̄ܘ̣ܵܐ ܒܹܗ ܙܡ̇ܪܵܐ ܕܪܘܼܚܵܐ", "ܘܲܡܚܲܕܹܿܐ ܗ̄ܘ̣ܵܐ ܠܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀", ":ܐܘܿ ܐܲܒܿܘܼܒܼܵܐ ܕܙܵܡܲܪ ܟܠܝܘܿܡ ܘܠܵܐ ܡܸܬܼܪܲܦܸܐ", "ܘܟܲܕܼ ܗܘ̤ ܪܵܦܝܵܐ ܗ̄ܘ̣ ܡܸܬܼܚܲܨܲ ܗ̄ܘ̣ܵܐ ܟܲܕܼ ܙܵܡܲ݁ܪ ܒܹܗ ܀", "ܐܘܿ ܫܝܼܦܘܿܪܵܐ ܕܲܡܣܲܝܲܟ ܗ̄ܘ̣ܵܐ ܒܲܚܕܼܵܐ ܕܘܼܟܵܐܲ", "ܘܡܲܫܡܲܥ ܩܵܠܹܗ ܒܟܼܠ ܐܲܬܼܪ̈ܵܘܵܢ ܐܲܝܟ ܩܲܪܝܼܒܼܵܐ ܀", ":ܚܙܲܩ̣ܘ ܗܲܕܿܡ̇ܘ̈ܗܝ ܥܲܡ ܪܸܥܝܢܹܗ ܠܐܲܪܒܲܥܦܸܢ̈ܝܵܢ", "ܘܟܲܢܸܫ ܐܸܢܹܝܢ ܠܡܸܫܡܲܥ ܬܲܗܪܵܐ ܕܕܼܵܪܘܿܙܘܼܬܹܗ ܀", "ܒܝܲܕܼ ܣܘܼܥܪ̈ܵܢܹܐ ܫܸܠܡ݂ܲܬ̤ ܨܹܐܕܼܵܘܗܝ ܣܵܗܕܿܘܼܬܼ ܡܵܪܹܗ:", "ܕܡܵܐܢܵܐ ܗ̄ܘ̣ ܓܲܒܼܝܵܐ ܕܲܓܼܒܸܐ ܘܲܒܼܚܝܼܪ ܒܟܼܘܼܪܵܐ ܕܪܘܼܚܵܐ ܀", ":ܓܒܼ݂ܵܝܗܝ ܨܸܒܼܝܵܢܵܐ ܕܲܓܼܠܹܐ ܠܹܗ ܟܠ ܥܲܕܼܠܵܐ ܢܸܗܘܹܐ", "ܘܐܲܓܼܥܸܠ ܒܐܝܼܕܼܵܘ̈ܗܝ ܓܲܙܵܐ ܕܪܘܼܚܵܐ ܕܟܼܵܪܘܿܙܘܼܬܹܗ ܀", ":ܠܚ̣ܵܐ ܠܲܓܼܙܘܼܪܬܵܐ ܛܲܒܼܥܵܐ ܕܒܸܣܪܵܐ ܡܸܬܼܚܲܒܿܠܵܐ", "ܘܛܲܒܼ݂ܥܹܗ ܒܪܘܼܚܵܐ ܕܢܸܗܘܹܐ ܡܲܦܠܲܚ ܪܘܼܚܵܢܵܐܝܼܬܼ ܀", ":ܫܲܚܠܸܦ ܠܲܫܡܹܗ ܕܡܸܬܼܟܲܢܸܐ ܗ̄ܘ̣ܵܐ ܒܲܫܡܵܐ ܫܐܝܼܠܵܐ", "ܘܲܩܪ݂ܵܝܗܝ ܦܘܿܠܘܿܣ ܡܸܬܿܛܦܝܼܣܵܢܵܐ ܕܐܸܬܿܛܦܝܼܣ ܘܐܲܦܝܼܣ ܀", ":ܒܲܫܡܹܗ ܦܲܫܸܩ ܥܲܠ ܪܸܥܝܵܢܹܗ ܕܫܵܠܹ̇ܡ ܠܲܫܡܹܗ", "ܘܲܒܼܣܘܼܥܪ݁ܵܢܹܐ ܓܲܡ̣ܪܹܗ ܠܲܫܡܹܗ ܘܲܠܓܲܒܼܝܘܼܬܹܗ ܀", ":ܒܟܼܠ ܐܸܣܟܹܿܡܝܼ̈ܢ ܫܲܠܚܹܗ ܠܲܫܡܵܐ ܕܝܗ̄ܘܼܕܼܵܝܘܼܬܼܵܐ", "ܘܲܒܼܟܼܠ ܡܸܕܹܿܡ ܠܒܸܫ ܠܲܡܫܝܼܚܵܐ ܫܡܵܐ ܝܲܩܝܼܪܵܐ ܀", ":ܡ̣ܢ ܟܠ ܡܸܕܹܿܡ ܪܲܚܡܹܗ ܠܲܫܡܵܐ ܕܫܲܚܠܸܦ ܠܲܫܡܹܗ", "ܘܠܵܐ ܣ̣ܵܡ ܡܸܕܹܿܡ ܥܲܡ ܗܵܘ̇ ܕܲܓܼܒܼ݂ܵܝܗܝ ܐܸܠܵܐ ܐܸܢ ܗܘ̤ ܀", ":ܒܲܫܡܵܐ ܡܫܝܼܚܵܐ ܡܸܫܬܲܒܼܗܲܪ ܗ̄ܘ̣ܵܐ ܒܟܼܠ ܐܘܼܠܨܵܢܝܼ̈ܢ", "ܘܒܹܗ ܡܲܩܪܸܒܼ ܗ̄ܘ̣ܵܐ ܘܙܵܟܹ̇ܐ ܠܛܘܼܥܝܲܝ ܘܲܠܦܲܠܵܚܹ̈ܝܗ̇ ܀", ":ܠܹܗ ܗ̄ܘ̣ ܠܲܫܡܵܐ ܣ݂ܵܡ ܫܲܬܐܸܣܬܵܐ ܕܟܼܵܪܘܼܙܘܼܬܹܗ", "ܘܲܥܠܵܘܗܝ ܫܲܟܼܠܸܠ ܒܸܢܝܵܢ ܐ̄ܢܵܫܵܐ ܕܗܲܝܡܼܢܘ ܒܲܫܡܹܗ ܀", ":ܫܒܼܝܼܚ ܒܸܢܝܵܢܹܗ ܘܲܦܠܸܐ ܘܲܪܓܼܝܼܓܼ ܪܵܘܡ̇ܐ ܕܡܸܠܵܘ̈ܗܝ", "ܘܠܵܐ ܐ̄ܢܵܫ ܒܵܢܹܐ ܝܲܬܿܝܼܪ ܡܵܢܹܗ ܒܸܢܝܵܢ ܩܘܼܫܬܵܐ ܀", ":ܐ̄ܢܵܐ ܠܲܡ ܣܵܡܹ̇ܬܼ ܐܲܝܟ ܚܲܟܿܝܼܡܵܐ ܐܸܣܬܼܵܐ ܕܩܘܼܫܬܵܐ", "ܢܸܚܙܹܐ ܟܠܢܵܫ ܐܲܝܟܲܢ ܒܵܢܹ̇ܐ ܠܘܵܬܼ ܫܘܼܠܵܡܵܐ ܀", ":ܐܘܿ ܒܲܢܵܝܵܐ ܕܣ̣ܵܡ ܫܲܬܸܐܣܬܼܵܐ ܕܗܲܝܡܵܢܘܼܬܼܵܐ", "ܐܲܝܟ ܕܲܒܼܥܲܪ̈ܩܹܐ ܫܲܟܼܠܸܠ ܘܲܒܼܢ̣ܵܐ ܣܲܒܪܵܐ ܘܚܘܼܒܵܐ ܀", ":ܐܘܿ ܐܲܬܼܠܹܝܛܵܐ ܕܐܸܚܲܕܼ ܕܲܪܵܐ ܥܲܡ ܟܠ ܡܸܕܸܡ", "ܘܚ̣ܵܒܼ ܟܠܡܸܕܸܿܡ ܡ̣ܢ ܚܘܼܡܣܵܢܵܐ ܕܗܲܝܡܵܢܘܼܬܹܗ ܀", ":ܐܘܿ ܩܪܲܒܼܬܼܵܢܵܐ ܕܲܡܙܲܝܲܢ ܗ̄ܘ̣ܵܐ ܪܘܼܚܵܢܵܐܝܼܬܼ", "ܘܡܸܬܼܟܲܬܲܫ ܗ̄ܘ̣ܵܐ ܘܚܵܢܹ̇ܐ ܒܙܵܘܥܹ̈ܐ ܠܢܝܼܫܵܐ ܡܫܝܼܚܵܐ ܀", ":ܡܲܢ̣ܘܼ ܣܵܦܹ̇ܩ ܕܢܸܬܼܢܹܐ ܒܡܸܠܹ̈ܐ ܙܵܟܼܘܼܬܼ ܥܲܡܠܲܝ̈ܟ", "ܘܡܲܢ̣ܘ ܡܸܫܟܲܚ ܕܲܢܨܘܼܪ ܫܘܼܦܪܲܝܟ ܒܲܟܼܬܼܝܼ̈ܒܼܵܬܼܵܐ ܀", ":ܠܲܝܬܿ ܪܸܥܝܵܢܵܐ ܕܲܡܨܹܐ ܕܢܸܡܛܹܐ ܠܪܵܘܡ̇ܐ ܕܥܲܡܠܲܝܟ", "ܐܸܠܵܐ ܐܲܝܢܵܐ ܕܲܡܕܲܡܹܐ ܒܵܟ ܒܪ̈ܓܼܫܹܐ ܘܙܵܘܥܹ̈ܐ ܀", ":ܠܵܐ ܐ̄ܢܵܫ ܣܵܠܹ̇ܩ ܠܐܲܝܟܵܐ ܕܲܣܠܸ̣ܩܬܿ ܐܲܝܟ ܕܐܲܢ̄ܬܿ ܐܸܡ̣ܪܬܿ", "ܐܸܠܵܐ ܫܵܠܲܚ ܡ̇ܝܘܿܬܼܘܼܬܼܵܐ ܒܐ̄ܪܵܙ ܕܘܼܒܵܪ̈ܲܝܟ ܀", ":ܠܬܼܘܼܠܬܵܐ ܕܪܵܘܡ̇ܐ ܢܲܓܼܕܵܟ ܪܸܡܙܵܐ ܘܡܲܠܸܠ ܥܲܡܵܟ", "ܡܸܠܹ̈ܐ ܕܟܲܣ̈ܝܵܢ ܘܠܵܐ ܡܸܬܼܡܲܠ̈ܠܵܢ ܒܸܠܫܵܢ ܒܸܣܪܵܐ ܀", ":ܐܘܿ ܒܸܣܪܵܢܵܐ ܕܟܲܕܼ ܒܸܣܪܵܢܵܐ ܗ̄ܘ̣ ܦܪ݂ܲܚ ܥܲܠ ܐܵܐܲܪ", "ܐܘܿ ܠܡܵܝܘܿܬܼܵܐ ܕܲܫܘ̣ܵܐ ܠܩܵܠܵܐ ܕܠܵܐ ܡ̇ܝܘܿܬܹ̈ܐ ܀", ":ܐܘܿ ܕܐܸܬܼܝܲܩܲܪ ܒܲܫܒܼܝܼ̈ܚܵܬܼܵܐ ܕܪ̈ܵܡ̇ܢ ܡܸܢܹܗ", "ܘܡܲܟܸܿܢ ܢܲܦܫܹܗ ܐܲܝܟ ܠܵܐ ܝܵ̇ܕܲܥ ܕܲܫ̣ܘܵܐ ܠܡܸܕܲܡ ܀", ":ܐܘܿ ܚܵܙܘܿܩܵܐ ܕܲܡ̣ܛܵܐ ܠܲܥܕܹܢ ܟܲܕܼ ܠܵܐ ܗܲܠܸܟ", "ܘܲܫܡܲ݁ܥ ܩܵܠܵܐ ܕܟܲܕܼ ܡܸܬܼܡܲܠܲܠ ܠܵܐ ܡܸܬܡܲܠܲܠ ܀", ":ܡ̇ܢܵܘ ܕܐܸܡܲܪܬܿ ܦܵܘܠܘܿܣ ܓܲܒܼܝܵܐ ܥܲܣܩܵܐ ܒܥܵܬܹܗ", "ܐܲܝܟܲܢ ܫܵܡܲ݁ܥ ܐܲܝܢܵܐ ܕܫܵܡܲ̇ܥ ܟܕܼ ܠܵܐ ܫܲܠܝܼܟ ܀", ":ܓܠܝܼ ܠܲܢ ܠܲܒܼܪܵܐ ܡ̇ܢܵܘ ܕܐܸܡܲܪܬܿ ܕܲܥܛܸܠ ܫܸܡܥܹܗ", "ܒܐܲܝܠܹܝܢ ܪ̈ܓܼܫܹܐ ܫܘ݂ܲܝܬܿ ܕܬܼܨܘܼܬܼܝܼܘܗܝ ܐܲܢ̄ܬܿ ܒܲܠܚܘܿܕܲܝܟ ܀", ":ܐܸܢ ܠܵܐ ܫܲܠܝܼܛ ܠܡܸܬܼܡܲܠܵܠܘܼ ܠܡܵܢ ܐܸܬܼܡܲܠܲܠ", "ܘܐܸܢ ܐܸܬܼܡܲܠܲܠ ܡ̇ܕܹܝܢ ܫܲܠܝܼܛ ܠܲܡܨܵܬܼ ܫܸܡܥܹܗ ܀", ":ܐܸܢܗܘ̤ ܕܲܫܘ݂ܲܬܿ ܕܬܸܫܡܲܥ ܡܸܕܹܿܡ ܕܠܵܐ ܡܸܬܼܡܲܠܲܠ", "ܡ̇ܕܹܝܢ ܩܲܒܸܿܠܬܿ ܐܵܦ ܣܘܼܟܿܠܹܗ ܕܗܵܘ̇ ܡ̇ܐ ܕܲܫ̣ܡܲܥܬܿ ܀", ":ܐܸܝܢ ܠܲܡ ܫܸܡܥܹ̇ܬܼ ܘܝܹܠܦܹ̇ܬܼ ܚܲܝܠܵܐ ܕܗܵܘ̇ ܡ̇ܐ ܕܫܸܡܥܹ̇ܬܼ", "ܐܸܠܵܐ ܥܲܣܩܵܐ ܠܒܸܣܪ̈ܵܢܵܝܹܐ ܠܒܸܣܪ̈ܵܢܵܝܹܐ ܠܡܸܫܡܲܥ ܗܵܟܲܢ ܀", ":ܐܵܦ ܐ̄ܢܵܐ ܕܫܸܡܥܹ̇ܬܼ ܠܵܐ ܗ̄ܘ̣ܵܐ ܒܪ̈ܓܼܫܹܐ ܕܒܸܣܪܵܐ ܫ̣ܡܥܹ̇ܬܼ", "ܐܸܠܵܐ ܒܐ̄ܪܵܙܵܐ ܕܠܸܥܙܵܐ ܕܩܢܹܝܢ ܠܵܐ ܡ̇ܝܘܿܬܹ̈ܐ ܀", ":ܒܐ̄ܪܵܙ ܗܵܘ̇ ܩܵܠܵܐ ܕܲܡܗܲܠܠܝܼܢ ܒܹܗ ܒܗܵܘ̇ ܬܘܼܩܵܢܵܐ", "ܒܹܗܘ̣ ܫܸܡܥܹ̇ܬܼ ܗܵܘ̇ ܡ̇ܐ ܕܫܸܡܥܹ̈ܬܼ ܠܵܐ ܗ̄ܘ̣ܵܐ ܒܲܦܓܲܪ ܀", ":ܒܪܘܼܚܵܐ ܫܸܡܥܹ̇ܬܼ ܠܟܸܢ̈ܫܲܝ ܪܵܘܡ̇ܐ ܐ̄ܪܵܙܵܢܵܐܝܼܬܼ", "ܕܲܡܗܠܠܝܼܢ ܗ̄ܘ̣ܵܘ ܪܘܼܚܵܢܵܐܝܼܬܼ ܠܚܹܝܠ ܐܝܼܬܼܘܼܬܼܵܐ ܀", ":ܫܒܼܝܼܚ ܗ̄ܘ̣ܵܐ ܘܲܬܼܡܝܼܗ ܩܵܠ ܢܸܥ̈ܡܵܬܼܵܐ ܕܗܘܼ̈ܠܵܠܲܝܗܘܿܢ", "ܘܠܵܐ ܣܵܒܲܥ ܗ̄ܘ̣ܵܐ ܗܵܘܢܵܐ ܠܡܸܫܡܲܥ ܠܗܵܝ̇ ܚܲܠܝܘܼܬܵܐ ܀", ":ܠܵܐ ܣܵܦ̇ܩܵܐ ܗ̄ܘ̣ܵܬܼ ܐܼܕܼܢܵܐ ܕܒܸܣܪܵܐ ܠܗܵܝ̇ ܡܲܫܡܲܥܬܼܵܐ", "ܘܠܵܐ ܠܸܫܢܵܐ ܡܨܸܐ ܗ̄ܘ̣ܵܐ ܕܢܹܐܡܲܪ ܐܲܝܟ ܠܸܥܙܲܝ̈ܗܘܿܢ ܀", ":ܚܕܲܬܵܐ ܗ̄ܝܼ ܕܲܗܘ̤ܵܬܼ ܨܹܐܕܲܝ ܒܲܠܚܘܿܕܼ ܠܵܘ ܡܸܛܠܵܬܼܝ", "ܕܲܫܘܹ̇ܝܬܼ ܕܐܸܚܙܹܝܘܗܝ ܠܗܵܘ̇ ܬܘܼܩܵܢܵܐ ܐ̄ܪܵܙܵܢܵܐܝܼܬܼ ܀", ":ܒܝܼ ܩܲܕܼܡ̇ܝܵܐ ܨܒܼܵܐ ܕܲܢܚܵܘܹܐ ܥܘܼܬܼܪܵܐ ܕܪ̈ܲܚܡܵܘܗܝ", "ܕܢܸܬܸܿܠ ܒܐܝܼܕܲܝ̈ ܣܲܒܼܪܵܐ ܛܵܒܼܵܐ ܠܡܵܝܘܿܬܼܘܼܬܼܵܐ ܀", ":ܒܗܵܕܹܐ ܬܸܢܘܲܝ ܫܘܹ̇ܝܬܼ ܠܲܕܼܪ̈ܡ̇ܢ ܡ̣ܢ ܡ̇ܝܘܿܬܹ̈ܐ", "ܕܒܼܝܼ ܢܸܬܼܠܲܒܿܒܼܘܼܢ ܓܸܢܣܵܐ ܕܐ̄ܢܵܫܵܐ ܒܣܲܒܼܪܵܐ ܕܚܲܝܹ̈ܐ ܀", ":ܘܡܸܛܠ ܗܵܕܹܐ ܢܲܓܼܕܲܢܝ ܪܸܡܙܵܐ ܥܕܲܡ̇ܐ ܠܲܥܕܹܢ", "ܕܐܹܙܲܠ ܐܸܚܙܹܐ ܘܐܲܝܬܹܿܗ ܣܒܲܪܬܼܵܐ ܕܗܵܘ̇ ܬܘܼܩܵܢܵܐ ܀", ":ܕܐܸܙܹ̇ܠ̄ܬܼ ܝܸܕܥܹ̇ܬܼ ܘܕܲܐܝܟܲܢ ܐܸܙܹ̇ܠ̄̇ܬܼ ܠܵܐ ܝܵܕܲܥ ܐ̄ܢܵܐ", "ܕܠܵܐ ܨܒܼܵܐ ܪܸܡܙܵܐ ܕܲܢܒܲܕܹܿܩ ܠܝܼ ܕܐܲܝܟܲܢ ܐܸܙܹ̇ܠ̄ܬܼ ܀", ":ܠܵܐ ܨܒܼܵܐ ܓܠ̣ܵܐ ܠܝܼ ܕܐܸܢ ܥܲܡ ܢܲܦܫܵܐ ܚ̣ܙܲܩܘ ܗܲܕܵܡܹ̈ܐ", "ܕܐܵܦ ܗܝ̤ ܗܵܕܹܐ ܒܚܸܟܼܡܵܐ ܥܲܒܼ݂ܕܵܗ̇ ܕܐܸܕܲܥ ܠܲܟܼܝܵܢܝ ܀", ":ܠܒܲܪ ܡ̣ܢ ܛܲܟܼܣܵܐ ܨܒܼܵܐ ܕܲܢܚܵܘܹܝܢܝ ܐܲܝܟ ܕܲܠܝܲܚܛܵܐ", "ܘܲܕܼܠܵܐ ܐܸܛܥܸܐ ܠܲܟܼܝܵܢܝ ܫܝܼܛܵܐ ܟܠ̣ܵܢܝ ܡ̣ܢ ܗܵܕܹܐ ܀", ":ܕܫܸܡܥܹ̇ܬܼ ܩܵܠܵܐ ܐܵܦ ܣܘܼܟܵܠܵܐ ܫܲܪܝܼܪܵܐ ܠܝܼ", "ܘܕܸܐܢ ܬܲܡܵܢ ܗ̄ܘܹ̇ܝܬܼ ܒܲܦܓܲܪ ܘܒܼܪܘܼܚ ܠܵܐ ܝܵ̇ܕܲܥ ܐ̄ܢܵܐ ܀", ":ܘܐܸܢܗܘ̤ ܕܐܸܢܵܐ ܕܫܸܡܥܹ̇ܬܼ ܐܸܢܹܝܢ ܛܥ̣ܵܬܲܢܝ ܗܵܕܹܐ", "ܡ̇ܢ ܡܸܬܼܦܲܫܲܟ ܐܲܝܢܵܐ ܕܒܼܵܥܹܐ ܕܐܲܝܟܲܢ ܐܸܙܹ̇ܠ̄ܬܼ ܀", ":ܐܸܙܹ̇ܠ̄ܬܼ ܘܲܡ̇ܛܹܝܬܼ ܠܐܲܝܟܵܐ ܕܐܸܡܹ̇ܬܼ ܗܲܝܡܸܢ ܘܐܲܫܲܪ", "ܘܲܕܼܫܸܡܥܹ̇ܬܼ ܐܲܝܠܹܝܢ ܕܲܬܼܢܹ̇ܝܬܼ ܠܵܐ ܬܸܬܼܦܲܠܲܓܼ ܀", ":ܠܵܘ ܫܘܼܒܼܗܵܪܵܐ ܚܲܦܛܲܢ̣ܝ ܕܐܸܬܼܢܹܐ ܩܘܼܠܵܣ ܥܲܡܠܲܝ̈", "ܛܢܵܢܵܐ ܕܣܲܛܼܠܹ̈ܐ ܥܨ̣ܵܢܝ ܕܐܸܫܬܲܒܼܗܲܪ ܒܲܕܼܪ̈ܵܡܵܢ ܡܹܢܝ ܀", ":ܒܗܵܕܹܐ ܥ̣ܠܬܼܵܐ ܨܒܹ̇ܝܬܼ ܕܐܹܒܲܕܹܿܩ ܐܲܝܠܹܝܢ ܕܲܚܙܹ̇ܝܬܼ", "ܕܐܲܩܢܹܐ ܣܲܒܼܪܵܐ ܠܲܕܼܠܵܐ ܣܲܒܼܪܵܐ ܒܛܘܼܒܹ̈ܐ ܕܲܠܗܲܠ ܀", ":ܡܲܢ ܠܵܐ ܢܸܪܚܲܡ ܡܸܠܲܬܼ ܦܵܘܠܘܿܣ ܕܲܫ̣ܡܲܥ ܘܐܲܦܝܼܣ", "ܘܠܵܐ ܟܵܝ̣ܡ ܘܲܛܠܲܡ ܠܲܟܼܢܵܘܵܬܹ̈ܗ ܡ̣ܢ ܡ̇ܐ ܕܲܫܡ݂ܲܥ ܀", ":ܡܲܢ ܠܵܐ ܢܸܗܪܘܿܓܼ ܒܣܸܦܪܲܝ ܡܸܠܵܘ̈ܗܝ ܕܣܵܦܪܵܐ ܕܪܘܼܚܵܐ", "ܘܦܲܫܸܩ ܘܐܲܕܼܢܲܚ ܐ̄ܪ̈ܵܙܹܐ ܟܣܲܝܵ̈ܐ ܩܕܼܵܡ ܬܲܠܡܝܼܕܼܵܘ̈ܗܝ ܀", ":ܡܵܢ ܠܵܐ ܢܸܩܒܿܘܿܥ ܠܢܝܼܫܵܐ ܕܡܸܠܬܹܗ ܩܕܸܵܡ ܬܲܪܥܝܼܬܹܗ", "ܕܲܚ̣ܢܵܐ ܒܙܵܘܥܹ̈ܐ ܘܲܒܼܗܲܕܵܡܹ̈ܐ ܠܘܵܬܼ ܙܵܟܼܘܼܬܼܵܐ ܀", ":ܡܲܢ ܠܵܐ ܢܸܡܪܘܿܩ ܣܲܢܝܘܼܬܼ ܢܲܦܫܹܗ ܒܫܘܼܦܪܵܐ ܕܡܸܠܵܘ̈ܗܝ", "ܘܢܸܚܙܹܐ ܡܘܼܡ̇ܘ̈ܗܝ ܒܝܲܕܼ ܡܲܚܙܝܼܬܼܵܐ ܕܫܲܦܝܼܪ̈ܵܬܹܗ ܀", ":ܡܲܢ ܠܵܐ ܢܸܒܼܢܹܐ ܥܲܠ ܬܵܘܕܿܝܼܬܼܵܐ ܕܗܲܝܡܵܢܘܿܬܹܗ", "ܕܲܢ̣ܫܲܒܼ ܪ̈ܘܼܚܹܐ ܕܚܲܫܹ̈ܐ ܩܫ̈ܲܝܵܐ ܘܠܵܐ ܐܲܙܝܥܘܼܗ̇ ܀", ":ܡ̣ܢ ܠܵܐ ܢܸܠܒܲܫ ܙܲܝܢܵܐ ܕܪܘܼܚܵܐ ܒܛܲܟܼܣܵܐ ܕܝܼܠܹܗ", "ܕܠܵܐ ܐܸܬܼܪܲܦܝܼ ܡ̣ܢ ܬܿܟܼܬܿܘܼܫܵܐ ܥܕܲܡܵܐ ܠܡܵܘܬܵܐ ܀", ":ܡܲܢ ܠܵܐ ܢܸܪܕܹܿܐ ܒܐܘܼܪܚܵܐ ܕܲܕܼܪܲܐ ܒܐܘܼܪܚܵܐ ܠܐܲܦܲܝ̈ ܪܵܘܡ̇ܐ", "ܕܡܲܢܲܥ ܘܡ̣ܛܵܐ ܠܐܲܦܲܝ̈ ܪܵܘܡ̇ܐ ܕܠܵܐ ܟܲܪܝܘܼܬܼܵܐ ܀", "ܡܲܢ ܠܵܐ ܢܹܐܣܘܿܪ ܙܵܘܥܲܝ̈ ܢܲܦܫܹܗ ܒܗܲܝܡܵܢܘܼܬܹܗ:", "ܘܐܲܟܼܬܸܿܒܼ ܣܲܒܼܪܵܐ ܘܐܲܗܓܿܝܼ ܚܘܼܒܵܐ ܕܠܵܐ ܡܸܬܼܚܲܒܲܠ ܀", ":ܐܲܝܟܲܢ ܢܸܛܠܘܿܩ ܐܲܝܢܵܐ ܕܩܵܪܹܐ ܒܲܟܼܬܼܝܼ̈̄ܒܼܵܬܹܗ", "ܕܠܵܐ ܢܸܦܪܘܼܥ ܠܹܗ ܐܵܦܸܢ ܡܸܠܹ̈ܐ ܚܠܵܦ ܣܘܼܥܪ̈ܵܢܹܐ ܀", ":ܐܲܝܟܲܢ ܢܲܗܘܸܐ ܐܲܝܢܵܐ ܕܪܵܗܹ̇ܛ ܠܘܼܩܒܲܠ ܢܝܼܫܹܗ", "ܕܠܵܐ ܢܦܲܢܹܐ ܠܹܗ ܟܠܝܼܠ ܙܵܟܼܘܼܬܵܐ ܐܲܟܼܡܵܐ ܕܫܵܘܹ̇ܐ ܀", ":ܡܲܢ ܐܸܬܼܟܲܬܲܫ ܒܐܵܓܼܘܿܢ ܩܘܼܫܬܵܐ ܒܲܕܼܡܘܼܬܼ ܦܵܘܠܘܿܣ", "ܘܡܲܢ̣ܘܼ ܕܲܫܘ̣ܵܐ ܠܲܟܼܠܝܼܠ ܫܘܼܒܼܚܵܐ ܝܲܬܼܝܼܪ ܡܸܢܹܗ ܀", ":ܡܲܢ ܐܼܬܸܚܲܟܲܡ ܒܪ̈݁ܘܼܚܵܢܝܵܬܼܵܐ ܐܲܝܟ ܪܸܥܝܵܢܹܗ", "ܘܡܲܢ̣ܘܼ ܕܲܬܼܢ̣ܵܐ ܥܲܠ ܕܲܥܬܼܝܼ̈ܕܼܵܢ ܐܲܝܟ ܡܵܐ ܕܐܲܟܼܬܸܿܒܼ ܀", ":ܡܲܢ̣ܘ ܕܕܲܡܝܼ ܠܘܼܩܒܲܠ ܢܝܼܫܵܐ ܕܲܩܒ݂ܲܥ ܡܲܠܟܵܐ", "ܘܐܲܝܢܵܘ ܕܲܚܢ̣ܵܐ ܠܘܵܬܼ ܙܵܟܼܘܼܬܼܵܐ ܒܕܼܘܼܡܝܵܐ ܕܝܼܠܹܗ ܀", ":ܕܲܦܠ݂ܲܚ ܕܠܵܐ ܢܲܦ̈ܩܵܬܼܵܐ ܐܲܝܟ ܦܘܼܠܚܵܢܹܗ", "ܘܠܵܐ ܢܣ݂ܲܒܼ ܐܲܓܼܪܵܐ ܐܲܦܣܘܿܢ̈ܝܵܬܼܵܐ ܐ̄ܢܵܫܵܝܼ̈ܬܼܵܐ ܀", ":ܡܲܢ̣ܘܼ ܕܲܪܗܲܛ ܒܸܐܣܛܵܕܝܼܘܿܢ ܪܘܼܚܵܢܵܝܬܵܐ", "ܘܠܵܐ ܐܸܬܼܥܲܪܩܲܠ ܨܸܒܼܝܵܢ ܢܵܦܫܹܗ ܒܐܲܪ̈ܥܵܢܵܝܵܬܼܵܐ ܀", ":ܐܵܘ ܓܲܪ ܢܲܦܫܹܗ ܒܦܘܼܠܚܵܢ ܪܘܼܚܵܐ ܒܥܸܕܵܢ ܨܲܦܪܵܐ", "ܘܣܵܡ̣ܹܗ ܠܥܲܡܠܹܗ ܐܲܝܟ ܚܲܕܼ ܝܵܘܡܵܐ ܒܫܘܼܠܵܡ ܚܲܝ̈ܘ̈ܗܝ ܀", ":ܫܲܪܝܼ ܒܪܲܗܛܵܐ ܕܟܼܵܘܿܙܘܼܬܼܵܐ ܒܥܠܲܝܡܘܼܬܹܗ", "ܘܫܲܠܡܵܗ̇ ܠܐܘܼܪܚܹܗ ܒܝܲܕܼ ܫܸܫ̈ܠܵܬܼܵܐ ܘܲܒܼܣܲܝܒܿܘܿܬܹܗ ܀", ":ܦܵܘܠܘܿܣ ܣܵܒ̣ܵܐ ܐܵܦ ܐܲܣܝܼܪܵܐ ܕܲܚܠܵܦ ܩܘܼܫܬܵܐ", "ܐܲܝܢܵܘ ܦܘܼܡܵܐ ܕܲܡܨܸܐ ܕܢܸܬܼܢܹܝܟ ܐܲܟܼܡܵܐ ܕܐܝܼܬܲܝܟ ܀", ":ܒܨܝܼܪ ܪܸܥܝܵܢܵܐ ܕܢܸܪܗܲܛ ܥܲܡܵܟ ܩܲܠܝܼܠܵܐܝܼܬܼ", "ܘܲܡܚܝܼܠ ܓܸܦܹܗ ܕܢܸܦܪܲܚ ܨܹܐܕܲܝܟ ܠܐܲܝܟܵܐ ܕܐܝܼܬܲܝܟ ܀", ":ܚܲܕܼ ܗ̄ܘ̣ ܝܵ̇ܕܲܥ ܕܲܢܦܲܢܹܐ ܠܵܟ ܟܠܝܼܠ ܙܵܟܼܘܼܬܼܵܐ", "ܗܵܘ̇ ܕܲܪܚܸܡ̣ܬܵܝܗܝ ܡ̣ܢ ܟܠ ܡܸܕܹܿܡ ܐܲܝܟ ܕܲܦܸܠܹܐ ܠܹܗ ܀", ":ܪܸܡܙܵܐ ܕܲܓܼܒܼ݂ܵܟ ܡܨܸܐ ܦܵܪܲܥ ܠܵܟ ܐܲܓܼܪܵܐ ܠܚܘܼܒܵܟ", "ܗܵܘ̇ ܕܲܚܙܹܝܢ ܠܹܗ ܥܲܡܠܹ̈ܐ ܕܟܼܠܵܐ ܩܕܼܵܡ ܟܠ ܕܲܗܘ̤ܵܐ ܀", ":ܪܸܚܡܲܬܼ ܚܘܼܒܹܿܗ ܪܲܚ̣ܡܵܟ ܘܐܲܚܒܼܵܟ ܘܲܩܪ̣ܵܟ ܕܝܼܠܹܗ", "ܘܝܲܗ̣̄ܒܼ ܒܵܟ ܚܲܝܠܵܐ ܠܡܸܙܟܵܐ ܒܕܝܼܠܹܗ ܐܲܝܟ ܕܲܒܼܕܝܼܠܵܟ ܀", ":ܠܵܘ ܕܝܼܠܵܟ ܗ̄ܘ̣ܵܐ ܠܡܸܙܟܵܐ ܠܚܲܫܹ̈ܐ ܒܸܠܥܵܕܼ ܚܲܝܠܹܗ", "ܕܲܡܚܝܼܠ ܣܲܓܝܼ ܟܝܵܢ ܡ̇ܝܘܿܬܹ̈ܐ ܠܡܸܙܟܵܐ ܒܕܼܝܼܠܹܗ ܀", ":ܠܵܘ ܕܝܼܠܵܟ ܗ̄ܘ̣ܵܬ ܠܡܹܐܠܲܦ ܐ̄ܪܵ̈ܙܹܐ ܕܲܣܬܼܝܼܪ̈ܵܬܼܵܐ", "ܕܠܲܝܬܿ ܒܲܥܒܼܝܼܕܹ̈ܐ ܠܡܸܣܬܲܟܵܠܘܼ ܒܡܸܕܹܿܡ ܕܲܟܼܣܸܐ ܀", ":ܚܘܼܒܹܿܗ ܓܠ̣ܵܐ ܠܵܟ ܐܲܝܟ ܕܲܠܪܵܚܡܵܐ ܕܫܲܪܝܼܪ ܚܘܼܒܹܿܗ", "ܘܗܘ̤ ܒܲܕܹܿܩ ܠܵܟ ܚܹܝܠ ܟܲܣ̈ܝܵܬܼܵܐ ܕܪ̈ܡ̇ܢ ܡܸܢܵܟ ܀", ":ܫܪܵܪܵܟ ܚܵܘܝܼܢܿ ܒܟܸܣܦܵܐ ܕܝܲܗ̄ܒܼ݂ ܠܵܟ ܕܬܸܬܲܓܲܪ ܒܹܗ", "ܘܐܲܓܼܥܸܠ ܒܐܝܼܕܲܝ̈ܟ ܐܲܝܟ ܫܲܪܝܼܪܵܐ ܓܲܙܵܐ ܕܪ̈ܲܚܡܵܘܗܝ ܀", ":ܫܲܪܝܼܪ ܚܘܼܒܵܟ ܘܲܦܸܠܹܐ ܓܲܙܵܐ ܕܡܲܓܼܥܲܠ ܒܐܝܼܕܲܝ̈ܟ", "ܘܠܵܠ ܐ̄ܢܵܫ ܝܵ̇ܕܲܥ ܠܲܡܦܲܪܢܵܣܘܼ ܝܲܬܿܝܼܪ ܡܸܢܵܟ ܀", ":ܐܲܢ̄ܬܿ ܐܲܟܼܪܸܙܬܵܝܗܝ ܠܫܸܡ ܐܝܼܬܼܘܼܬܼܵܐ ܒܐܸܕܼܢܲܝ̈ ܟܠܢܵܫ", "ܘܐܲܢ̄ܬܿ ܚܵܘܝܼܬܵܗ̇ ܠܫܲܘܝܘܼܬܼ ܐܲܒܼܵܐ ܘܪܘܼܚܵܐ ܀", ":ܐܲܢ̄ܬܿܘܼ ܒܲܕܸܿܩܬܿ ܕܠܵܐ ܛܠܹܐ ܝܲܠܕܵܐ ܡ̣ܢ ܝܵܠܘܿܕܹܗ", "ܘܐܵܦܠܵܐ ܪܘܼܚܵܐ ܒܨܝܼܪ ܡ̣ܢ ܐܲܒܼܵܐ ܘܝܲܠܕܵܐ ܕܡܸܢܹܗ ܀", ":ܐܲܢ̄ܬܿ ܐܲܠܸܦܬܵܢ ܕܠܵܐ ܡܸܣܬܲܝܲܟ ܐܝܼܬܼܝܵܐ ܒܕܸܝܼܠܹܗ", "ܘܐܲܢ̄ܬܿ ܚܵܘܝܼܬܵܢ ܕܠܵܐ ܡܸܬܼܢܲܣܸܐ ܒܚܵܫܘܿܫܘܼܬܼܵܐ ܀", ":ܒܪܘܼܚ ܓܸܠܝܵܢܵܐ ܓܼܠܲܝܬܵܝܗܝ ܠܐ̄ܪܵܙܵܐ ܕܦܘܼܪܩܵܢ ܚܲܝܲܝ̈ܢ", "ܕܫܲܡܠܝܼ ܘܲܓܼܡ݂ܲܪ ܨܸܒܼܝܵܢ ܟܲܣܝܵܐ ܒܓܲܠܝܘܼܬܼ ܦܲܓܼܪܲܢ ܀", ":ܒܟܸܢܲܪ ܢܲܦܸܫܵܟ ܙܡ݂ܲܪ ܦܘܼܪܫܵܢܵܐ ܕܬܲܪܬܹܿܝܢ ܕܸܡ̈ܘܵܢ", "ܕܡܘܼܬܼܵܐ ܕܥܲܒܼܕܵܐ ܘܲܕܼܥܵܒܼܘܿܕܼܵܐ ܟܲܣܝܵܐ ܘܓܼܠܝܵܐ ܀", ":ܗܘ̤ܵܐ ܠܸܫܵܢܵܟ ܒܲܕܼܡܘܼܬܼ ܩܲܢܝܵܐ ܒܐܝܼܕܼܵܐ ܕܪܘܼܚܵܐ", "ܘܨܵܪ ܐܵܬܼ̈ܘܵܬܼܵܐ ܒܪܸܥܝܵܢ ܐ̄ܢܵܫܵܐ ܡܸܠܬܼܵܐ ܘܦܲܓܼܪܵܐ ܀", ":ܡܸܠܬܼܵܐ ܘܦܲܓܼܪܵܐ ܐܲܟܼܪܸܙ ܩܵܠܵܟ ܒܹܝܬܼ ܡ̇ܝܘܿܬܹ̈ܐ", "ܬܪܹܝܢ ܕܲܦܪܝܼܫܝܼܢ ܒܲܟܼܝܵܢܲܝ̈ܗܘܿܢ ܘܲܫܘܹܝܢ ܐܲܟܲܚ̄ܕܼ ܀", ":ܦܪܝܼܫܝܼܢ ܘܲܫܘܹܝܢ ܘܲܟܣܹܝܢ ܘܲܓܼܠܹܝܢ ܘܚܲܕܼ ܡܸܬܼܟܲܢܹܝܢ", "ܒܪܵܐ ܕܐܲܠܵܗܵܐ ܕܫܵܘܬܸܿܦ ܥܲܡܹܗ ܠ̄ܐܢܵܫܵܐ ܕܲܢ̣ܣܲܒܼ ܀", ":ܠܵܘ ܦܘܼܪܫܵܢܵܐ ܕܲܒܼܪܵܐ ܘܲܒܼܪܵܐ ܐܲܥܸܠ ܦܵܘܠܘܿܣ", "ܕܠܵܐ ܬܸܬܲܩܲܠ ܗܲܪܵܛܝܼܩܵܐ ܒܦܘܼܪܫܵܢ ܡܸܠܵܘ̈ܗܝ ܀", ":ܟܝܵܢܹ̈ܐ ܦܲܪܸܫ ܒܗܵܝ̇ ܕܲܦܪܝܼܫܝܼܢ ܚܲܕܼ ܡ̣ܢ ܚܲܒܼܪܹܗ", "ܘܟܲܢܸܫ ܐܸܢܘܿܢ ܒܲܚܕܼܵܝܘܼܬܼܵܐ ܠܚܲܕܼ ܦܲܪܨܘܿܦܵܐ ܀", ":ܦܲܪܸܫ ܐܸܢܘܿܢ ܡܸܛܠ ܚܲܫܹ̈ܐ ܘܲܫܒܼܝܼ̈ܚܵܬܼܵܐ", "ܘܐܲܫܘܝܼ ܐܸܢܘܿܢ ܡܸܛܠ ܚܘܼܒܵܐ ܕܠܵܐ ܦܘܼܠܵܓܼܵܐ ܀", ":ܦܲܠܸܓܼ ܐܸܢܘܿܢ ܘܠܵܐ ܣܕܲܩ ܐܸܢܘܿܢ ܚܕܼ ܡ̣ܢ ܨܿܝܕܼ ܚܲܕܼ", "ܘܐܲܫܘܝܼ ܐܸܢܘܿܢ ܒܝܲܕܼ ܨܸܒܼܝܵܢܵܐ ܕܲܨܒܼܵܐ ܒܗܵܕܹܐ ܀", ":ܝܲܗ݂̄ܒܼ ܠܹܗ ܕܝܼܠܹܗ ܠܟܼܠܚܲܕܼ ܡܸܢܗܘܿܢ ܠܦܘܼܬܼ ܗܵܝ̇ ܕܐܝܼܬܼܵܘܗܝ", "ܕܠܵܐ ܢܸܬܿܬܲܚܬܸܐ ܐܝܼܬܼܝܵܐ ܠܚܼܫܹ̈ܐ ܒܕܲܢܣܲܒܼ ܕܝܼܠܲܢ ܀", ":ܫܵܘܬܸܦ ܪܵܡ̇ܐ ܒܲܡܚܝܼ̈ܠܵܬܼܵܐ ܒܲܫܡܵܐ ܫܐܝܼܠܵܐ", "ܘܲܠܡܲܟܿܝܼܟܼܵܐ ܒܲܫܒܼܝܼ̈ܚܵܬܼܵܐ ܒܗܘܿܢ ܒܲܥܒܼܵܕܹ̈ܐ ܀", ":ܘܐܸܢܗܘ̤ ܕܦܵܘܠܘܿܣ ܕܲܓܼܒܼ݂ܵܝܗܝ ܪܘܼܚܵܐ ܦܲܪܸܫ ܘܐܲܫܘܝܼ", "ܡ̇ܢ ܡܸܬܼܥܲܕZܠ ܗܲܪܵܣܝܘܿܛܵܐ ܒܡܵܐܢܵܐ ܓܲܒܼܝܵܐ ܀", ":ܦܵܘܠܘܿܣ ܡܲܠܸܠ ܡܲܢ̣ܘܼ ܫܲܠܝܼܛ ܠܡܸܥܕܲܠ ܦܵܘܠܘܿܣ", "ܘܐܲܝܢܵܐ ܕܥܵܕܹܠ ܪܘܼܚܵܐ ܕܓܲܝܼܒܼܵܝܗܝ ܗܘ̤ ܡܚܲܝܲܒܼ ܠܹܗ ܀", ":ܫܬܼܘܿܩ ܠܵܟ ܡ̇ܕܹܝܢ ܗܲܪܵܣܝܘܿܛܵܐ ܠܵܐ ܬܸܬܼܥܲܕܲܠ", "ܕܠܵܐ ܬܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܩܲܫܝܵܐ ܕܪܘܼܚܵܐ ܀", ":ܫܬܼܘܿܩܘ ܠܵܐ ܬܸܩܥܘܿܢ ܥܲܡ ܫܲܪܝܼܪܹ̈ܐ ܦܵܥܠܹ̈ܐ ܕܙܹܐܦܵܐ", "ܟܲܕܼܘܼ ܕܠܲܚ̣ܬܿܘܿܢ ܫܲܝܢܵܐ ܕܐ̄ܢܵܫܵܐ ܒܚܸܪ݁ܝܢܲܝܟܿܘܿܢ ܀", ":ܡܦܵܣ ܐ̄ܢܵܐ ܕܣܲܓܿܝܼ ܣܵܢܹ̇ܝܬܿܘܿܢ ܠܹܗ ܠܲܫܡܹܗ ܕܦܵܘܠܘܿܣ", "ܘܠܵܐ ܛܲܥܝܵܐ ܠܝܼ ܕܠܵܐ ܡܢܵܚܝܼܬܿܘܿܢ ܒܦܘܼܪܫܵܢ ܡܸܠܵܘ̈ܗܝ ܀", ":ܣܲܓܿܝܼ ܡܲܨܪܸܦ ܣܲܡܐ ܕܡܸܠܵܘܗܝ ܠܟܹܐܒܼܵܐ ܕܲܒܼܟܼܘܼܢ", "ܘܡܸܛܠ ܗܵܕܹܐ ܣܵܢܹ̇ܝܬܿܘܿܢ ܠܹܗ ܐܲܝܟ ܢܘܼܟܼܪܵܝܵܐ ܀", ":ܣܵܢܐܵܐ ܕܐ̄ܢܵܫܵܐ ܣܲܡܝܵܗ̇ ܠܥܲܝܢܵܐ ܕܪ̈ܥܝܵܢܲܝܟܿܘܿܢ", "ܕܠܵܐ ܬܸܬܼܒܲܩܘܿܢ ܒܢܘܼܗܪܵܐ ܕܲܟܼܣܸܐ ܠܓܼܵܘ ܡ̣ܢ ܡܸܠܵܘ̈ܗܝ ܀", ":ܗܘ̤ ܐܲܫܩܝܼܟܼܘܿܢ ܟܵܣܵܐ ܕܲܠܚܵܗܿ ܕܡܸܪܲܬܼ ܪܘܼܓܼܙܹܗ", ":ܘܲܒܼܟܼܘܿܢ ܕܲܠܚܵܗ̇ ܠܫܲܦܝܘܼܬܼ ܫܲܝܢܵܐ ܕܫܲܝܸܢ ܟܠܵܐ", ":ܗܘ̤ ܐܲܠܸܦܟܼܘܿܢ ܠܡܸܣܥܵܐ ܠܪܵܘܡ̇ܐ ܠܘܵܬܼ ܐܝܼܬܼܘܼܬܼܵܐ", "ܘܗܘ̤ ܚܵܘܝܼܟܼܘܿܢ ܫܒܼܝܼܠܵܐ ܣܲܢܝܵܐ ܕܚܵܫܘܿܫܘܼܬܼܵܐ ܀", ":ܗܘ̤ ܢܲܟܼܪܝܼܟܼܘܿܢ ܡ̣ܢ ܥܸܢܝܵܢܵܐ ܕܡܸܠܲܬܼ ܦܵܘܠܘܿܣ", "ܕܲܚܙ̣ܵܐ ܕܡܲܟܼܪܸܙ ܕܲܟܼܝܵܢ ܟܲܣܝܵܐ ܠܵܐ ܡܸܣܬܲܝܲܟ ܀", ":ܦܘܼܪܣܵܐ ܗ̄ܘ̣ ܕܝܼܠܹܗ ܕܐܸܫܟܲܚ ܘܐܲܠܸܦ ܠܲܕܲܕܼܵܡܹ̇ܝܢ ܠܹܗ", "ܕܲܢܸܚܲܫ ܟܲܣܝܵܐ ܘܢܸܛܠܘܿܡ ܦܲܓܼܪܵܢ ܡ̣ܢ ܪܘܼܡܪܵܡ̇ܐ ܀", ":ܒܗܵܕܹܐ ܬܸܢܘܲܝ ܓ̣ܡܲܪ ܨܸܒܼܝܵܢܹܗ ܒܝܲܕܼ ܡܸܠܲܝ̈ܟܘܿܢ", "ܘܕܼܵܘܸܕܼ ܕܛܲܟܼܣܹ̈ܐ ܕܛܲܟܸܿܣ ܪܘܼܚܵܐ ܒܝܲܕܼ ܟܵܪ̈ܘܿܙܹܐ ܀", ":ܒܟܼܘܿܢ ܗ̄ܘ̣ ܟܲܣܝܵܗ̇ ܠܙܹܐܦܵܢܘܼܬܹܗ ܐܲܝܟ ܕܲܒܼܢܲܚܬܵܐ", "ܘܥܲܠ̣ ܘܐܸܣܬܲܬܲܪ ܒܓܼܵܘ ܡܲܪܥܝܼܬܼܵܐ ܐܲܝܟ ܫܲܪܝܼܪܵܐ ܀", ":ܠܟܼܘܿܢ ܗ̄ܘ̣ ܫܲܕܲܪ ܐܲܝܟ ܓܵܫܘܿܫܹ̈ܐ ܠܘܵܬܼ ܒܲܝܬܿܝܹ̈ܐ", "ܘܲܒܼܡܼܘܿܢ ܨܲܚܝܵܗ̇ ܠܟܼܵܪܘܿܙܘܼܬܼܵܐ ܐܲܝܟ ܫܲܒܵܝܹ̈ܐ ܀", ":ܒܟܼܘܿܢ ܐܸܬܼܢܲܩܲܡ ܥܝܵܪܬܵܐ ܕܒܸܙܚܹܗ ܡ̣ܢ ܫܲܪܝܼܪܹ̈ܐ", "ܕܒܲܣܒܸܿܣܬܿܘܿܢܵܝܗܝ ܠܓܼܘܼܫܡܵܐ ܚܠܝ̣ܡܵܐ ܕܗܲܝܡܵܢܼܬܼܵܐ ܀", ":ܡ̣ܢ ܣܸܢܐܲܬܼܟܼܘܿܢ ܕܲܠܘܵܬܼ ܦܵܘܠܘܿܣ ܢܹܐܠܲܦ ܗܵܕܹܐ", "ܕܐܸܙܕܲܝܲܢܬܿܘܿܢ ܒܝܲܕܼ ܨܸܢ̈ܥܵܬܼܵܐ ܠܘܼܩܒܲܠ ܡܸܠܵܘ̈ܗܝ ܀", ":ܐܘܿ ܡ̣ܢ ܚܘܼܨܦܵܐ ܕܗܲܪ̈ܵܛܝܼܩܹܐ ܘܕܵܐܟܹ̇ܠ ܩܲܪܨܵܐ", "ܕܣܵܥܹ̇ܿܝܢ ܟܠܢܵܫ ܠܲܡܕܼܵܘܵܕܼܘܼ ܠܛܲܟܼܣܹ̈ܐ ܕܪܘܼܚܵܐ ܀", ":ܓܘܼܢܚܵܐ ܪܲܒܵܐ ܣܥ݂ܲܪܘ ܡܲܪ̈ܚܹܐ ܥܲܡ ܡ̇ܪܘܿܕܼܵܐ", "ܕܕܼܵܫ̣ܘ ܘܐܲܫܝ̣ܛܘܼܗܝ ܠܩܘܼܕܫܵܐ ܕܿܟܼܝܵܐ ܒܓܼܘܼܕܵܦܲܝ̈ܗܘܿܢ ܀", ":ܒܓܼܵܢܲܝܟ ܡܲܠܟܵܐ ܕܦܲܪܩܹܗ ܠܓܸܢܣܲܢ ܚܘܼܣ ܥܲܠ ܓܸܢܣܲܢ", "ܕܡ̣ܢ ܕܐܸܬܼܚܲܪܲܪ ܦ̣ܢܵܐ ܘܐܸܫܬܲܥܒܲܕܼ ܠܥܲܒܼܕܿܘܼܬܼ ܡ̇ܘܬܵܐ ܀", ":ܫܲܒܼܩ̣ܘܼܗ̇ ܐ̄̇ܢܵܫܵܐ ܠܐܘܼܪܚܵܐ ܕܚܘܼܒܵܟ ܡܲܠܝܲܬܼ ܫܲܝܢܵܐ", "ܘܲܚܙܲܩ̣ܘ ܒܐܘܼܪܚܵܐ ܕܡܲܠܝܵܐ ܩܸܢܛܵܐ ܕܠܵܐ ܫܲܘܝܘܼܬܼܵܐ ܀", ":ܣܢܵܘ ܟܵܪ̈ܘܿܙܹܐ ܕܐܲܟܼܪܸܙܘ ܩܘܼܫܬܵܐ ܘܗܲܝܡܵܢܘܼܬܼܵܐ", "ܘܲܪܚܸܡ̣ܘ ܙܹܐܦܵܐ ܕܕܲܓܵܠܘܼܬܼܐ ܕܐܵܘܠܸܕܼ ܒܝܼܫܵܐ ܀", ":ܫܒܼܝܼܩ ܫܸܡ ܦܵܘܠܘܿܣ ܘܲܟܼ̈ܢܵܘܵܬܹܗ ܦܵܠܚܹ̈ܐ ܕܪܘܼܚܵܐ", "ܘܓܼܵܘܕܹܠ ܟܠܢܵܫ ܟܠܝܼܠ ܢܸܨܚܵܢܹ̈ܐ ܠܦܵܥ̈ܠܹܐ ܕܙܹܐܦܵܐ ܀", ":ܠܵܐ ܐ̄ܢܵܫ ܡܲܝܬܸܿܐ ܣܵܗܕܿܘܼܬܼ ܡܸܠܹ̈ܐ ܡ̣ܢ ܫܲܪܝܼܪܹ̈ܐ", "ܕܐܸܣܬܲܬܲܬܼ ܠܹܗ ܒܸܕܼܝܵܐ ܕܛܘܼܥܝܲܝ ܒܪܸܥܝܵܢ ܣܲܟܼܠܹ̈ܐ ܀", ":ܐܸܢ ܐ̄ܢܵܫ ܬܵܢܹ̇ܐ ܡܸܠܲܬܼ ܦܵܘܠܘܿܣ ܐܵܘ ܕܲܡܫܝܼܚܵܐ", "ܢܘܼܟܼܪܵܝ ܫܸܡܥܹܗ ܘܠܵܐ ܡ̣ܬܼܩܲܒܲܠ ܒܐܸܕܼܢܲܝ̈ ܥܲܛܠܹ̈ܐ ܀", "ܣܢܵܐܘܼܗܝ ܣܲܓܿܝܼ ܠܗܸܪܓܵܐ ܕܡܸܠܹ̈ܐ ܕܒܲܟܼܬܼܝܼ̈ܒܼܵܬܼܵܐ:", "ܘܐܲܝܟ ܝܲܬܿܝܼܪܵܐ ܚܫܝܼܒܼ ܥܸܢܝܵܢܹܗ ܠܘܵܬܼ ܡܲܪ̈ܵܚܹܐ ܀", ":ܠܵܐ ܠܲܡ ܫܲܦܝܼܪ ܠܡܸܗܪܲܓܼ ܣܲܓܿܝܼ ܒܲܫܒܼܝܼ̈ܚܵܬܼܵܐ", "ܕܕܲܠܡܵܐ ܢܸܛܥܹܐ ܠܸܒܵܐ ܒܗܸܪܓܵܐ ܕܡܸܠܲܝ̈ ܪܘܼܚܵܐ ܀", ":ܒܨܵܬܼܵܐ ܡܲܠܸܦ ܥܸܢܝܵܢ ܡܼܠܹ̈ܐ ܘܡܲܦܗܹܐ ܠܢܲܦܫܵܐ", "ܘܪܵܘܹܐ ܗܵܘܢܵܐ ܒܲܗ̈ܦܵܟܼܵܬܼܵܐ ܐܲܝܟ ܕܲܒܼܚܲܡܪܵܐ ܀", ":ܠܵܐ ܬܘܼܒܼ ܬܹܐܟܼܘܿܠ ܕܸܒܼܫܵܐ ܣܲܓܿܝܼ ܩܥ̣ܵܐ ܚܲܟܿܝܼܡܵܐ", "ܗܵܐ ܠܲܡ ܚܵܘܝܼ ܕܠܵܐ ܬܸܬܼܝܼܥܲܢ ܥܲܠ ܕܲܟܼܬܼܝܼ̈ܒܼܵܢ ܀", ":ܘܥܲܒܼܕܵܐ ܕܝܵ̇ܕܲܥ ܨܸܒܼܝܵܢ ܡ̇ܪܹܗ ܘܠܵܐ ܬܲܩܸܢ ܠܹܗ", "ܢܸܓܼ̈ܕܹܿܐ ܩܫܲܝ̈ܵܐ ܒܵܠܲܥ ܡܸܢܹܗ ܕܝܼܕܲܥ ܘܲܛܠܲܡ ܀", ":ܗܵܐ ܝܘܼܠܦܵܢܹܗ ܕܪܲܒܵܐ ܣܲܟܼܠܵܐ ܠܘܵܬܼ ܬܲܠܡܝܼܕܵܘ̈ܗܝ", "ܕܨܵܪ ܐܵܬ̈ܘܵܬܼܵܐ ܘܐܲܗܓܝܼ ܐܸܢܘܿܢ ܡ̣ܢ ܬܵܘ ܠܐܲܠܲܦ ܀", ":ܗܵܐ ܬܘܼܪܓܵܡܹܗ ܕܣܵܦܪܵܐ ܢܟܼܝܼܠܵܐ ܠܘܵܬܼ ܫܵܡܘܿܥܵܘ̈ܗܝ", "ܕܐܲܚܫܸܟ ܐܸܢܘܿܢ ܡ̣ܢ ܝܼܕܲܥܬܼܵܐ ܕܡܸܠܲܬܼ ܚܝܹ̈ܐ ܀", ":ܗܵܐ ܣܲܡ ܡܸܪܬܹܗ ܕܩܵܛܹ̇ܠ ܐ̄ܢܵܫܵܐ ܕܐܲܪܡܝܼ ܒܐ̄ܢܵܫܵܐ", "ܘܐܲܛܥܝܼ ܐܸܢܘܿܢ ܠܒܲܪ ܡ̣ܢ ܐܘܼܪܚܵܐ ܕܡܸܠܲܝ̈ ܪܘܼܚܵܐ ܀", ":ܪܘܼܚܵܐ ܕܲܪܫܵܗ̣̇ ܠܐܘܼܪܚܵܐ ܕܚܲܝܹ̈ܐ ܒܦܘܼܡ ܟܵܪ̈ܘܿܙܹܐ", "ܘܣܵܢܐܵܐ ܒܢܸܟܼܠܹܗ ܡ̣ܠܵܗ̇ ܩܲܬܼܵܪܹ̈ܐ ܩܕܼܵܡ ܚܵܙܘܼܩܹ̈ܐ ܀", ":ܐܲܪܡܝܼ ܩܸܢܛܵܐ ܘܕܲܚܸܠ ܐܸܢܘܿܢ ܡ̣ܢ ܝܘܼܠܦܵܢܵܐ", "ܕܠܵܐ ܠܲܡ ܬܸܚܙܘܿܩ ܒܐܘܼܪܚܵܐ ܕܣܸܦܪܹ̈ܐ ܕܲܠܡܵܐ ܬܸܛܥܹܐ ܀", ":ܬܵܐ ܟܵܪܘܿܙܵܐ ܡ̇ܐܢܵܐ ܓܲܒ̣ܝܵܐ ܕܐܲܟܼܪܸܙ ܩܘܼܫܬܵܐ", "ܚܙܝܼ ܨܹܢ̈ܥܵܬܼܵܐ ܕܪܲܟܸܿܒܼ ܒܝܼܫܵܐ ܠܘܼܩܒܲܠ ܡܸܠܲܝ̈ܟ ܀", ":ܬܵܐ ܐܲܠܸܦ ܠܲܢ ܡ̣ܢ ܚܸܟܼ̈ܡܵܬܼܵܐ ܕܣ̣ܵܡ ܒܵܟ ܪܘܼܚܵܐ", "ܕܲܒܼܗܘܿܢ ܢܸܣܬܿܘܿܪ ܒܸܢܝܵܢ ܙܹܐܦܵܐ ܕܲܒܼܢܵܐ ܢܟܼܝܼܠܵܐ ܀", ":ܐܲܢ̄ܬܿ ܡܲܠܸܠ ܒܲܢ ܕܢܸܬܼܢܹܐ ܕܝܼܠܵܟ ܠܘܵܬܼ ܛܵܠܘܿܡܹ̈ܐ", "ܕܛܲܠܡ̣ܘܼܟ ܣܲܓܿܝܼ ܒܡܹܐܟܲܠ ܩܲܪܨܵܐ ܕܓܼܘܼܕܵܦܲܝ̈ܗܘܿܢ ܀", ":ܡ̣ܢ ܒܹܝܬܼ ܐܲܪ̈ܟܹܿܐ ܕܲܟܼܬܼܝܼ̈ܒܼܵܬܼܵܟ ܢܲܟܸܿܣ ܐܸܢܘܿܢ", "ܘܲܒܼܦܸܬܼܓܼܵܡܲܝ̈ܟ ܢܸܓܼܠܹܐ ܙܹܐܦܵܐ ܕܕ̈ܥܝܵܢܲܝܗܘܿܢ ܀", ":ܟܠ ܠܲܡ ܣܸܦܪܵܐ ܕܟܲܬܼܒܹܿܗ ܪܘܼܚܵܐ ܕܝܼܠܵܟ ܢܸܬܼܢܹܐ", "ܝܘܼܬܼܪܵܢ ܚܲܝܹ̈ܐ ܡܲܩܢܹܐ ܥܲܡܠܹܗ ܠܲܕܼܗܵܪܹܿܓܼ ܒܹܗ ܀", ":ܓܡܝܼܪܵܐ ܥܵܒܹ̇ܕܼ ܘܲܡܫܲܠܡܵܢܵܐ ܠܲܕܼܝܵܠܹ̇ܠ ܠܹܗ", "ܘܗܵܘܹ̇ܐ ܚܵܫܲ݁ܚ ܠܲܡܫܲܡܵܫܘܼ ܪܘܼܚܵܢܵܐܝܼܬܼ ܀", ":ܬܵܘ ܙܹܐܦܵܢܹ̈ܐ ܚܙܵܘ ܝܘܼܬܼܪܵܢܵܐ ܕܡܸܠܲܝ̈ ܪܘܼܚܵܐ", "ܕܓܼܵܡܲ݁ܪ ܐ̄ܢܵܫܵܐ ܒܪ̈ܘܼܚܵܢܝܵܬܼܵܐ ܘܝܵܗܹ̇ܒܼ ܚܲܝܹ̈ܐ ܀", ":ܢܸܬܼܢܹܐ ܐܵܦ ܗܵܝ̇ ܕܲܠܬܲܠܡܝܼܕܼܵܟ ܒܵܗ̇ ܡܲܛܸܢ ܗ̣̄ܘܲܝܬܿ", "ܕܡ̣ܢ ܛܲܠܝܘܼܬܼܵܟ ܣܸܦܪܹ̈ܐ ܐܲܠܦܘܼܟ ܐܘܼܪܚܵܐ ܕܚܲܝܹ̈ܐ ܀", ":ܒܗܸ̣ܬܼܘ ܘܐܸܬܼܟܲܚܲܕܼܘ ܣܵܢܝܲ̈ܝ ܗܸܪܓܲܝ̈ ܪܘܼܚܵܐ", "ܡ̣ܢ ܒܲܪܬܼ ܩܵܠܹܗ ܕܪܲܒܵܐ ܡܗܝܼܪܵܐ ܠܘܵܬܼ ܬܲܠܡܝܼܕܹܗ ܀", ":ܠܵܐ ܬܸܬܼܥܲܕܼܠܘܼܢ ܟܲܕܼܵܒܼܵܐܝܼܬܼ ܒܒܸܢܝܵܢ ܡܸܠܵܘ̈ܗܝ", "ܕܲܒܼܚܹܝܠ ܪܘܼܚܵܐ ܡܚܲܙܲܩ ܘܲܒܼܢܸܐ ܚܲܟܿܝܼܡܵܐܝܼܬܼ ܀", ":ܪܘܼܚܵܐ ܣܵܗܹ̇ܕ ܥܲܠ ܒܸܢܝܵܢܹܗ ܕܫܲܦܝܼܪ ܡܲܬܼܩܲܢ", "ܘܗܘ̤ ܡܲܟܸܿܣ ܠܹܗ ܠܒܸܢܝܵܢ ܙܹܐܦܵܐ ܕܪ̈ܥܝܵܢܲܝܟܿܘܿܢ ܀", ":ܪܘܼܚܵܐ ܢܸܗܘܹܐ ܣܢܹܐܓܼܪܵܐ ܒܕܼܝܼܢܵܐ ܒܹܝܬܼ ܠܝܼ ܘܲܠܟܼܘܿܢ", "ܘܪܸܡܙܹܗ ܡܦܲܪܣܸܐ ܢܸܟܼܠܵܐ ܟܲܣܝܵܐ ܕܚܘܼܫܵܒܲܝ̈ܗܘܿܢ ܀", ":ܗܘ̤ ܢܲܟܸܿܣܟܼܘܿܢ ܕܲܛܠܲܡ̣ܬܿܘܿܢܵܝܗܝ ܠܥܲܡܠܵܐ ܕܚܘܼܒܹܿܗ", "ܕܩ̣ܵܡ ܒܐܵܓ̣ܘܿܢܵܐ ܘܲܙܟܼܵܐ ܘܲܙܟܿܝܼ ܠܲܟܼܢܵܘܵܬܹ̈ܐ ܀", ":ܐܵܪܵܐ ܥܲܛܠܹ̈ܐ ܕܥܲܛܠܝܼܢ ܣܲܓܼܝܼ ܠܘܵܬܼ ܕܲܦܫܝܼ̈ܩܵܢ", "ܐܲܝܢܵܘ ܢܘܼܗܪܵܐ ܕܲܦܠܹܐ ܒܕܸܢܚܹܗ ܐܲܝܟ ܫܸܡ ܦܵܘܠܘܿܣ ܀", ":ܐܲܝܕܼܵܐ ܗ̄ܝܼ ܐܘܼܪܚܵܐ ܕܲܦܫܝ̣ܩ ܪܲܗܛܵܗ̇ ܐܲܝܟ ܦܸܬܼܓܼܵܡܵܘ̈ܗܝ", "ܘܡܲܢܘܼ ܕܠܵܠܹ̇ܐ ܒܲܫܒܼܝܼܠ ܡܸܠܵܘ̈ܗܝ ܒܲܣܝܼ̈ܡܵܬܼܵܐ ܀", ":ܐܲܝܠܹܝܢ ܛܘܼܒܹ̈ܐ ܕܠܵܐ ܐܲܣܝܼܢܝܼܢ ܘܲܟܼܣܹܝܢ ܒܲܫܡܹܗ", "ܘܡ̇ܐ ܕܲܦܬ݂ܲܚ ܐ̄̇ܢܵܫ ܘܲܩܪ̣ܵܐ ܦܵܘܠܘܿܣ ܥܬ݂ܲܪ ܘܐܸܬܼܢܲܨܲܚ ܀", ":ܐܲܝܢܵܘ ܣܲܡܵܐ ܕܠܵܘ ܒܐܸܓܪ̈ܵܬܹܗ ܡܡܲܕܲܟ ܘܲܚܠܝܼܛ", "ܘܲܠܟܼܠ ܟܹܐܒܼܝܼ̈ܢ ܫܟܼܝܼܚ ܥܘܼܕܼܪܵܢܵܐ ܕܡ̣ܢ ܙܘܼܗܵܪ̈ܘܗܝ ܀", ":ܐܲܝܢܵܘ ܛܲܟܼܣܵܐ ܕܡܲܩܢܹܐ ܚܲܝܹ̈ܐ ܕܠܵܘ ܗܘ̤ ܣܵܡܹܗ", "ܘܐܲܝܢܵܘ ܬܸܓܼܡܵܐ ܕܠܵܐ ܐܸܬܼܥܲܕܲܪ ܡ̣ܢ ܩܵܢܘܿܢܵܘ̈ܗܝ ܀", ":ܣ̣ܵܡ ܢܵܡܘܿܣܹ̈ܐ ܠܲܥܠܲܝܡܘܼܬܼܵܐ ܘܲܠܣܲܝܒܿܘܼܬܼܵܐ", "ܠܥܲܒܼ̈ܕܹܿܐ ܘܚܹܐܪܹ̈ܐ ܠܡܸܫܬܲܥܒܵܕܼܘܼ ܬܚܹܝܬܼ ܚܲܕܼ ܡܵܪܵܐ ܀", "ܚܒܲܫ̣ ܟܠ ܡܘܼ̈ܫܚܵܢ ܬܚܹܝܬܼ ܩܵܢܘܿܢܵܐ ܕܟܼܵܪܘܿܙܘܼܬܹܗ ܀", "ܘܲܟܼܕܲܝܢ ܓܲܒܼܪܹ̈ܐ ܥܲܡ ܢܸܫܲܝ̈ܗܘܿܢ ܒܢܝܼܪܵܐ ܕܚܘܼܒܵܐ ܀", ":ܝܲܗ̣̄ܒܼ ܙܵܟܼܘܼܬܼܵܐ ܠܐܲܬܼܠܹܝܛܘܼܬܼܵܐ ܕܨܸܒܼܝܵܢ ܟܹܐܢܹ̈ܐ", "ܘܚܲܝܸܠ ܘܣܲܡܸܟ ܠܲܡܚܝܼܠܘܼܬܵܐ ܠܐܲܝܠܹܝܢ ܕܐܲܫܦܸܠܘ ܀", ":ܛܲܟܸܿܣ ܕܲܪ̈ܓܹܐ ܕܪܹܫܵܢܘܼܬܼܵܐ ܕܲܠܓܼܵܘ ܘܕܲܠܒܲܪ", "ܘܚܵܘܝܼ ܠܟܼܠܢܵܫ ܕܐܲܝܟܲܢ ܢܸܦܪܘܿܥ ܐܲܝܕܼܵܐ ܕܘܵܠܝܵܐ ܀", ":ܟܲܕܼܢܹܗ ܠܥܵܠܡܵܐ ܒܢܝܼܪܵܐ ܢܝܼܚܐ ܕܚܘܼܒܵܐ ܕܡ̇ܪܹܗ", "ܕܢܸܦܠܘܿܚ ܟܠܢܵܫ ܒܐܸܫܟܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܪܲܕܦܹܗ ܠܚܸܫܟܵܐ ܕܚܹܝܠ ܒܝܼ̈ܫܬܵܐ ܡ̣ܢ ܐ̄ܢܵܫܘܼܬܼܵܐ", "ܘܲܪܕܲܦ ܐ̄ܢܵܫܵܐ ܠܘܼܩܒܲܠ ܢܘܼܗܪܵܐ ܕܟܼܵܪܘܿܙܘܼܬܹܗ ܀", ":ܒܣܲܝܦܵܐ ܕܡܸܠܬܹܗ ܦܲܣܩܵܗ̇ ܘܲܫܕܼܵܗ̇ ܠܪܸܚܡܲܬܼ ܡܸܣܦܵܐ", "ܘܚܵܘܝܼ ܠܟܼܠܢܵܫ ܡܲܪܝܼܪܘܼܬܼܵܐ ܕܟܲܣܝܵܐ ܒܦܹܐܪܹ̈ܝܗ̇ ܀", ":ܒܢܲܝܙܟܼܵܐ ܕܚܘܼܒܹܿܗ ܣܲܬ̣ܪܹܗ ܠܪܵܘܡ̇ܐ ܕܪܸܚܡܲܬܼ ܫܘܼܒܼܚܵܐ", "ܘܡܲܟܸܿܟ ܚܘܼܬܼܪܵܐ ܘܪܵܡܘܼܬܼ ܢܲܦܸܫܵܐ ܕܠܵܘܝܵܐ ܠܐ̄ܢܵܫܵܐ ܀", ":ܚܣܵܡܵܐ ܚܸܘܝܵܐ ܕܓܼܵܪܣܹ̇ܐ ܡܸܪܬܹܗ ܘܩܵܛܹ̇ܠ ܐ̄ܢܵܫܵܐ", "ܫ̣ܕܵܐ ܒܹܗ ܓܹܐܪܵܐ ܕܡܸܠܲܬܼ ܫܲܝܢܵܐ ܘܦܸܟܼ݂ܗܲܬ̤ ܡܸܪܬܹܗ ܀", ":ܩܪ̣ܵܐ ܠܪ̈ܓܿܝܼܙܹܐ ܕܬܼܵܘ ܐܸܫܬܲܚܲܢܘ ܘܦܘܼܫܘ ܡ̣ܢ ܪܘܼܓܼܙܵܐ", "ܥܲܕܼ ܠܵܐ ܢܸܥܪܲܒܼ ܫܸܡܫܵܐ ܕܚܲܝܹ̈ܐ ܕܲܡܠܹܐ ܙܲܒܼܢܵܐ ܀", ":ܐܲܪܡܝܼ ܩܸܢܛܵܐ ܘܲܓܼܙܵܪ ܕܝܼܢܵܐ ܩܕܼܵܡ ܚܲܛܝܹ̈ܐ", "ܘܲܦܢ̣ܵܐ ܘܠܲܒܸܿܒܼ ܕܐܸܢ ܡܸܙܕܲܕܲܩܝܼܢ ܠܵܐ ܡܸܬܼܚܲܝܒܼܝܼܢ ܀", ":ܓܠ̣ܵܐ ܥܲܠ ܥܘܼܬܼܪܵܐ ܕܒܲܣܝܼܡܘܼܬܹܗ ܕܐܲܠܵܗ ܟܠܵܐ", "ܕܲܡܚܵܘܹܐ ܠܵܗ̇ ܒܫܘܼܠܵܡ ܙܲܒܼܢܹ̈ܐ ܠܘܵܬܼ ܟܠ ܘܲܒܼܟܼܠ ܀", ":ܐܘܿ ܠܲܡ ܥܘܼܡܩܵܐ ܕܥܘܼܬܼܪܵܐ ܪܲܒܵܐ ܕܠܵܐ ܡܸܣܬܲܝܲܟ", "ܕܙܵܐܹ̇ܢ ܥܵܠܡܵܐ ܥܲܡ ܥܵܡܘܿܪ̈ܘܗܝ ܘܠܵܐ ܡܸܬܼܒܲܨܲܪ ܀", ":ܐܘܿ ܒܘܼܚܪܵܢܵܐ ܕܥܵܐܠܵܐ ܒܨܵܬܹܗ ܠܪ̈ܓܼܫܹܐ ܘܙܵܘܥܹ̈ܐ", "ܘܠܵܐ ܛܵܥܹ̇ܐ ܠܹܗ ܐܵܦܠܵܐ ܚܝܵܪܵܐ ܘܪܸܙܵܐ ܙܥܘܿܪܵܐ ܀", ":ܐܘܿ ܝܼܕܲܥܬܼܵܐ ܕܚܸܒܼ݂ܫܲܬ̤ ܟܠܵܐ ܒܠܵܐ ܝܼܕܲܥܬܼܵܐ", "ܕܬܸܬܸܿܠ ܚܲܝܹ̈ܐ ܘܬܲܚܸܐ ܒܛܲܝܒܿܘܼ ܠܲܥܒܼܵܕܼ ܐܝܼܕ̈ܝܗ̇ ܀", ":ܐܘܿ ܓܲܢ̄ܒܵܪܵܐ ܕܚܲܗ̣̄ܒܼܠܹܗ ܪܸܡܙܵܐ ܩܠܝܼܕܹ̈ܐ ܕܪܘܼܚܵܐ", "ܘܲܦܬ̣ܲܝ ܓܲܙܵܐ ܕܲܣܬܼܝܼܪ̈ܵܬܵܪܐ ܕܟܲܣ̈ܝܵܢ ܡ̣ܢ ܟܠ ܀", ":ܐܘܿ ܬܲܠܡܝܼܕܵܐ ܕܲܡ̣ܛܵܝܗܝ ܕܲܪܓܼܵܐ ܕܪܲܒܵܢܘܼܬܼܵܐ", "ܘܝܼܠܸܦ ܘܐܲܠܸܦ ܒܝܲܕܼ ܗܸܓܿܝܵܢܵܐ ܩܢܘܿܡܹ̈ܐ ܬܠܵܬܼܵܐ ܀", ":ܐܘܿ ܕܐܸܬܿܬܲܠܡܲܕܼ ܡ̣ܢ ܢܵܡܘܿܣܵܐ ܠܡܲܠܟܿܘܼܬܼ ܪܵܘܡ̇ܐ", "ܘܲܥ̣ܬܲܪ ܘܐܲܥܬܲܪ ܡ̣ܢ ܣܝܼ̈ܡܵܬܹܗ ܠܥܲܡܵܐ ܘܥܲܡܡܹ̈ܐ ܀", ":ܒܵܟ ܐܸܫܬܲܠܲܡ ܒܝܲܕܼ ܣܘܼܥܪ̈ܵܢܹܐ ܚܹܝܠ ܦܸܠ̈ܐܵܬܵܐ", "ܕܲܚܒ݂ܲܫܬܿ ܥܘܼܬܼܪܵܐ ܢܵܡܘܿܣܵܝܵܐ ܘܪܘܼܚܵܢܵܝܵܐ ܀", ":ܠܛܘܼܒܼܵܐ ܫܵܘܹ̇ܝܬܿ ܡ̣ܢ ܟܠ ܦܘܼܡܝܼ̈ܢ ܐܘܿ ܟܵܪܘܿܙܵܐ", "ܕܐܲܟܼܪܸܙܬܿ ܩܘܼܫܬܵܐ ܘܐܲܦܢܝܼܬܿ ܟܠܵܐ ܠܕܸܚܠܲܬܼ ܩܘܼܫܬܵܐ ܀", ":ܟܠܝܼܠ ܙܵܟܼܘܬܼܵܐ ܢܸܬܼܦܲܢܹܐ ܠܵܟ ܡ̣ܢ ܟܠ ܠܸܫܵܢ", "ܕܐܲܠܸܦܬܿ ܐ̄ܢܵܫܵܐ ܠܡܸܙܡܲܪ ܫܘܼܒܼܚܵܐ ܠܫܸܡ ܐܝܼܬܼܘܼܬܼܵܐ ܀", ":ܒܲܫܒܼܝܼܠ ܡܸܠܲܝ̈ܟ ܘܵܠܹ̇ܐ ܕܢܸܪܕܿܘܢ ܟܠܗܘܿܢ ܬܸܓܼܡܹ̈ܐ", "ܕܲܕܼܪܲܫ̣ܬܿ ܐܘܼܪܚܵܐ ܕܢܘܼܚܵܡ ܦܲܓܼܪܵܐ ܘܚܘܼܪܵܪ ܢܲܦܫܵܐ ܀", ":ܥܲܠ ܒܸܢܝܵܢܵܐ ܕܡܸܠܬܼܵܟ ܢܸܒܼܢܘܿܢ ܪ̈ܵܚܡܲܝ ܩܘܼܫܬܵܐ", "ܕܫܲܟܼܠܸܠܬܿ ܘܲܒܼܢܲܝܬܿ ܚܕܼܵܐ ܬܵܘܕܿܝܼܬܼܵܐ ܕܠܵܐ ܡܸܬܿܬܿܙܝܼܥܵܐ ܀", ":ܠܢܝܼܫܵܐ ܕܝܼܠܵܟ ܢܸܚܢܹܐ ܟܠܢܵܫ ܒܦܲܓܼܪܵܐ ܘܢܲܦܫܵܐ", "ܕܡܝܼܬܿܬܿ ܠܲܒܼܪܝܼܬܼܵܐ ܐܵܦ ܗܝ̤ ܒܪܝܼܬܼܵܐ ܡܝܼܬܼܵܐ ܗ̄ܘ̣ܵܬܼ ܠܵܟ ܀", ":ܨܠܝܼܒܼ ܗ̄ܘ̣ܵܬܿ ܟܠܝܘܿܡ ܠܲܪ̈ܓܼܝܼܓܼܵܬܼܵܐ ܐܲܝܟ ܠܵܐ ܚܲܝܵܐ", "ܘܲܚܫܝܼܒܼ ܗ̄ܘ̣ܵܐ ܠܵܟ ܥܵܠܡܵܐ ܚܲܝܵܐ ܒܲܕܼܡܘܼܬܼ ܡܝܼܬܼܵܐ ܀", ":ܛܘܼܒܲܝܟ ܦܵܘܠܘܿܣ ܡܸܬܿܛܦܝܼܣܵܢܵܐ ܕܐܸܬܿܛܦܝܼܣ ܘܐܲܦܝܼܣ", "ܕܲܢܛܝܼܪ ܗ̄ܘ̣ ܠܵܟ ܟܠܝܼܠ ܙܵܟܼܘܼܬܼܵܐ ܠܐܵܓܼܘܿܢ ܥܲܡܠܲܝ̈ܟ ܀", ":ܐܲܦܝܼܣ ܥܲܡܲܢ ܡܸܬܼܛܦܝܼܣܵܢܵܐ ܐܲܝܟ ܕܲܡܥܵܕܲܬܿ", "ܕܢܸܫܘܸܐ ܠܪ̈ܲܚܡܹܐ ܡ̇ܐ ܕܡܲܫܘܸܐ ܠܵܟ ܪܸܡܙܵܐ ܠܛܘܼܒܹ̈ܐ ܀", "ܥܘܼܢܵܝܵܐ: ܬܵܘܕܲܝܼ ܠܚܲܢܵܢܵܐ ܕܡܲܠܸܦ ܙܢܲܝ̈ ܚܵܘܣܵܢܵܐ: ܠܪ̈ܵܚܡܹܐ ܕܟܹܐܢܘܼܬܹܗ ܀"]}