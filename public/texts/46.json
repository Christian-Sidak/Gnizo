{"title": "On Lent I", "subtitle": "The Homilies of Mar Narsai", "syriacTitle": "ܕܚܲܕܼܒܿܫܲܒܵܐ ܩܲܕܼܡܵܝܵܐ ܕܨܵܘܡܵܐ", "author": "Narsai", "text": ["ܡܐܡܪܐ ܥܣܝܪܝܐ", "ܕܚܲܕܼܒܿܫܲܒܵܐ ܩܲܕܼܡܵܝܵܐ ܕܨܵܘܡܵܐ", "ܥܘܼܢܵܝܵܐ", "ܒܪܝܼܟ ܕܲܒܼܨܵܘܡܹܗ ܕܪܲܫ ܠܲܢ ܐܘܼܪܚܵܐ. ܕܢܸܪܕܹܿܐ ܒܢܲܡ̈ܠܹܐ", ":ܠܐܲܬܼܪܵܐ ܕܙܲܡܢܲܢ: ܐܲܚܲܝ̈", ":ܪܸܥܝܵܢܝ ܡܲܠܟ݂ܲܢܝ ܕܐܹܡܲܪ ܕܝܼܢܵܐ ܥܲܡ ܚܘܼܫܵܒܲܝ̈", "ܕܲܪܚܸܡ̣ܘ ܦܸܗܝܵܐ ܘܲܣܢܵܘ ܛܲܟܼܣܵܐ ܕܡܸܠܲܬܼ ܚܲܝܹ̈ܐ ܀", ":ܒܕܼܝܼܢܵܐ ܥܲܠ̣ ܥܲܡܝ ܝܲܨܪܵܐ ܕܲܩܢܘܿܡܝ ܟܲܕܼ ܡܲܟܸܿܣ ܠܝܼ", "ܕܡܸܛܠ ܡ̇ܢܵܐ ܣܢܲܬܿ ܝܘܼܬܼܪܵܢܵܐ ܪܘܼܚܵܢܵܝܵܐ ܀", ":ܒܲܣܢܹܐܓܼܪܘܼܬܼܵܐ ܕܚܠܵܦ ܩܘܼܫܬܵܐ ܩܵܡ̣ܘ ܚܘܼܫܵܒܲܝ̈", "ܘܚܲܝܒܼܘܼܢܝ ܣܲܓܿܝܼ ܕܲܟܼܡܵܐ ܛܸܠܡܹ̇ܬܼ ܐܲܝܕܵܐ ܕܦܲܐܝܵܐ ܀", ":ܙܵܘܥܹ̈ܐ ܗܘ̤ܵܘ ܠܝܼ ܐܲܝܟ ܬܵܒܼܘܿܥܹ̈ܐ ܒܐܲܝܠܹܝܢ ܕܲܚܛܹ̇ܝܬܼ", "ܕܡ̇ܢܲܐ ܗ̄ܝܼ ܥܸܠܬܼܵܐ ܕܟܼܵܡ̣ܬܿ ܐܲܝܟ ܚܲܪܫܵܐ ܠܡܸܦܪܲܥ ܡܸܠܹ̈ܐ ܀", ":ܦܵܪܘܿܫܘܼܬܼܵܐ ܕܒܼܝܼ ܐܸܡܪܲܬ̤ ܥܲܡܝ ܐܲܝܟ ܕܲܒܼܕܝܼܢܵܐ", "ܕܡܵܢܵܐ ܚܛܹ̇ܝܬܼ ܠܵܟ ܕܣܲܡܝ̣ܬܿ ܪ̈ܓܼܫܲܝ ܡ̣ܢ ܒܘܼܝܵܢܵܐ ܀", ":ܐܲܝܟ ܫܸܢܬܼܵܐ ܩܪ̣ܵܢܝ ܘܐܲܥܝܼܪܲܢܝ ܗܵܘܢܵܐ ܥܝܼܪܵܐ", "ܕܩܘܼܡ ܛܲܒܿܝܼܥܵܐ ܘܢܲܦܸܨ ܝܘܼܩܪܵܐ ܕܡܲܐܝܼܢܘܼܬܼܵܟ ܀", ":ܥܕܲܡܵܐ ܠܐܸܡܲܬܼܝ ܕܵܡ̇ܟܼܬܿ ܘܫܵܠܹ̇ܿܝܬܿ ܡ̣ܢ ܕܲܠܡܸܦܠܲܚ", "ܫܡܲܥ ܩܵܠ ܨܼܦܪܵܐ ܕܲܡܚܲܣܸܕ ܠܹܗ ܠܲܚܒܸܢܵܢܵܐ ܀", ":ܟܲܕܿܘܼ ܓܲܡܲܪܬܿ ܝܵܘܡܲܝ̈ ܚܲܝܲܝ̈ܟ ܒܲܣܪܝܼܩܘܼܬܼܵܐ", "ܦܘܼܫ ܡ̣ܢ ܦܸܗܝܵܐ ܘܐܲܥܢܵܐ ܢܲܦܫܵܟ ܒܦܘܼܠܚܵܢ ܩܘܼܫܬܵܐ ܀", ":ܩܪܘܿܒܼ ܠܲܥܒܼܵܕܵܐ ܐܵܦܸܢ ܗܵܫܵܐ ܒܫܘܼܠܵܡ ܝܵܘܡܵܐ", "ܕܲܟܼܒܲܪ ܬܸܫܘܸܐ ܠܡܸܣܲܒܼ ܐܲܓܼܪܵܐ ܐܲܝܟ ܕܲܒܼܛܲܝܒܿܘܼ ܀", ":ܘܐܸܢܗܘ̤ ܕܲܡܚܝܼܠ ܚܲܝܠܵܐ ܕܪܸ̈ܓܼܫܲܝܟ ܡ̣ܢ ܣܘܼܥܪ̈ܵܢܹܐ", "ܐܵܦܸܢ ܡܸܠܹ̈ܐ ܦܪܘܿܥ ܐܲܝܟ ܕܲܡܨܸܐ ܐܲܝܢܵܐ ܕܚܲܝܵܒܼ ܀", ":ܗܵܐ ܣܲܗܸܕܿܬܵܟ ܗܵܘܢܵܐ ܒܟܸܣܝܵܐ ܩ̣ܪܵܢܝ ܘܐܸܡ݂ܲܪ ܠܝܼ", "ܚܙܝܼ ܠܵܐ ܬܸܫܡܲܥ ܗܵܝ̇ ܒܲܪܬܼ ܩܵܠܵܐ ܕܥܲܒܼܕܼܵܐ ܒܝܼܫܵܐ ܀", ":ܗܵܐ ܚܵܘܝܼܬܵܟ ܐܘܪܚܵܐ ܕܚܲܝܹ̈ܐ ܚܙܘܿܩ ܥܲܡ ܛܵܒܹ̈ܐ", "ܠܵܐ ܬܸܬܼܠܵܘܸܐ ܠܒܼܝܼܫܹ̈ܐ ܕܪܕܼܵܘ ܒܐܘܼܪܚܵܐ ܕܦܲܬܼܝܵܐ ܀", ":ܟܐܝܼ ܒܲܩܢܘܿܡܵܟ ܘܐܲܟܸܿܣ ܡܘܸܡܹ̈ܐ ܕܲܟܼܢܵܘ̈ܬܼܵܟ", "ܘܐܲܠܸܦ ܐܸܢܘܿܢ ܕܢܸܣܢܘܿܢ ܥܵܘ̣ܠܵܐ ܩܵܛܹ̇ܠ ܐ̄ܢܵܫܵܐ ܀", ":ܕܲܪܸܫ ܐܸܢܘܿܢ ܒܦܘܼܠܚܵܢ ܚܘܼܒܵܐ ܘܗܲܝܡܵܢܘܼܬܼܵܐ", "ܘܠܲܒܸܿܒܼ ܐܸܢܘܿܢ ܕܢܸܩܢܘܿܢ ܣܲܒܼܪܵܐ ܕܲܥܬܼܝܼ̈ܕܼܵܬܵܐ ܀", ":ܐܲܥܝܼܪ ܐܸܢܘܿܢ ܒܩܵܠ ܡܘܼܠܟܵܢܵܐ ܕܡܲܠܟܿܘܼܬܼ ܪܵܘܡܵܐ", "ܘܫܲܓܸܿܫ ܐܸܢܘܿܢ ܒܗܲܢܝܼܐܘܼܬܼܵܐ ܕܫܘܼܘܕܼܵܝ ܚܲܝܹ̈ܐ ܀", ":ܒܗܵܠܹܝܢ ܕܵܢܲܢܝ ܗܵܘܢܵܐ ܕܲܩܢܘܿܡܝ ܐܲܝܟ ܚܲܝܵܒܼܵܐ", "ܘܝܸܕܲܥܹ̇ܬܼ ܕܫܲܦܝܼܪ ܡܲܠܟܲܢܝ ܕܐܸܦܢܹܐ ܠܐܘܼܪܚܵܐ ܕܚܲܝܹ̈ܐ ܀", ":ܬܵܘ ܡܵܝܘܿܬܹ̈ܐ ܢܸܪܕܹܿܐ ܒܐܘܼܪܚܵܐ ܕܲܕܪܲܫ̣ܘ ܟܹܐܢܹ̈ܐ", "ܕܕܲܡ ܢܸܬܼܡܲܢܲܥ ܠܘܵܬܼ ܫܘܼܠܵܡܵܐ ܕܚܲܝܹ̈ܐ ܡܠܝܼܟܹܐ ܀", ":ܬܵܘ ܢܸܬܿܕܲܡܸܐ ܒܕܼܘܼܒܵܪ̈ܲܝܗܘܿܢ ܒܙܵܘܥܲܝ̈ ܢܲܦܫܵܐ", "ܘܢܸܦܪܿܘܿܥ ܢܝܼܫܵܐ ܕܚܘܼܡܣܵܢܲܝ̈ܗܘܿܢ ܩܕܼܲܡ ܪܸܥܝܵܢܲܢ ܀", ":ܡܸܢܗܘܿܢ ܢܹܐܠܲܦ ܕܐܲܝܠܹܝܢ ܬܵܒܲܥ̇ ܡܵܪܵܐ ܠܥܲܒܼܕܵܘ̈ܗܝ", "ܘܒܲܐܝܠܹܝܢ ܥܲܡܡܹ̈ܐ ܡܢܵܚ ܨܸܒܼܝܵܢܹܗ ܕܡܲܬܼܩܸܢ ܟܠܵܐ ܀", ":ܢܫܲܐܸܠ ܐܸܢܘܿܢ ܐܲܝܟ ܪ̈ܲܒܵܢܹܐ ܕܪ̈ܘܼܚܵܢܝܵܬܼܵܐ", "ܕܲܢܬܲܪܐܘܼܢܵܢ ܡ̣ܢ ܫܲܒܼܪܘܼܬܼܵܐ ܠܲܓܼܡܝܼܪܘܼܬܼܵܐ ܀", ":ܢܸܗܘܘܿܢ ܥܲܡܠܹ̈ܐ ܕܢܸܨܚܵܢܲܝ̈ܗܘܿܢ ܐܲܝܟ ܡܲܚܙܝܼܬܼܵܐ", "ܘܢܸܚܙܸܐ ܢܲܦܫܲܢ ܕܕܠܡܵܐ ܣܲܢܝܵܐ ܒܨܵܐܬܼܵܐ ܕܥܵܘ̣ܠܵܐ ܀", ":ܒܦܲܓܼܪܵܐ ܘܢܲܦܫܵܐ ܟܲܢܸܫܘ ܥܘܼܬܼܪܵܐ ܪܘܼܚܵܢܵܝܵܐ", "ܒܪܸ̈ܓܼܫܹܐ ܓܠܲܝܵ̈ܐ ܘܙܵܘܥܹ̈ܐ ܟܣܲܝܵ̈ܐ ܢܣܲܒܼ݂ܘ ܙܵܟܼܘܼܬܼܵܐ ܀", ":ܟܲܒܸܿܫܘ ܪܸ̈ܓܼܫܹܐ ܒܲܥܪܝܼܪ̈ܵܝܹܐ ܒܚܲܫܲܝ̈ ܦܲܓܼܪܵܐ", "ܘܫܲܝܸܢܘ ܙܵܘܥܹ̈ܐ ܒܝܲܕܼ ܚܘܼܡܣܵܢܵܐ ܕܡ̣ܢ ܚܘܼܬܼܚܵܬܹ̈ܐ ܀", ":ܒܛܲܟܼܣܵܐ ܝܲܗ̣̄ܒܼܘ ܠܹܗ ܐܘܼܟܼܠܵܐ ܠܦܲܓܼܪܵܐ ܕܠܵܐ ܢܸܬܼܒܲܥܪܲܪ", "ܘܲܒܼܡܘܼܫ̈ܚܵܬܼܵܐ ܪܗܸܛ ܪܸܥܝܵܢܵܐ ܥܲܡ ܗܲܕܵܡܹ̈ܐ ܀", ":ܦܓܼܘܼ̈ܕܹܐ ܕܨܵܘܡ̇ܐ ܐܲܪܡܝܼܘ ܙܵܘ̈ܥܹܐ ܥܲܠ ܗܲܕܵܡܹ̈ܐ", "ܘܲܪܗܸܛ̣ܘ ܐܲܟܲܚ̄ܕܼ ܪܸ̈ܓܼܫܹܗ ܘܙܵܘܥܹ̈ܐ ܠܘܲܥܕܵܐ ܕܚܲܝܹ̈ܐ ܀", ":ܒܨܵܘܡ̇ܐ ܟܲܕ ܢܘܼܗܝ ܠܦܲܓܼܪܵܐ ܝܲܥܢܵܐ ܐܲܝܟ ܕܲܒܼܢܝܼܪܵܐ", "ܕܢܸܗܘܸܐ ܦܵܠܲܚ ܒܐܸܫܟܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܘܲܟܼܒܲܪ ܗܵܕܹܐ ܒܐ̄ܪܵܙܵܐ ܝܲܠ̣ܦܘܼܗ̇ ܡ̣ܢ ܚܹܝܠ ܟܲܣܝܵܐ", "ܕܨܵܘܡ̇ܐ ܥܵܗܹ̇ܢ ܠܲܡܩܲܦܵܚܘܼ ܠܲܪ̈ܓܼܝܼܓܼܵܬܼܵܐ ܀", ":ܥܘܼܕܪܵܢ ܪܘܼܚܵܐ ܐܲܠܸܦ ܐܸܢܘܿܢ ܚܹܝܠ ܚܸܟܼܡܵܬܼ̈ܐ", "ܘܕܲܒܲܪܘ ܫܲܦܝܼܪ ܠܦܲܓܼܪܵܐ ܘܢܲܦܫܵܐ ܐܲܝܟ ܝܵܕܲܘܿܥܹ̈ܐ ܀", ":ܘܕܐܸܢ ܗܵܟܲܢܵܐ ܗ̄ܝܼ ܕܪܸܡܙܵܐ ܟܲܣܝܵܐ ܚܲܟܸܿܡ ܐܸܢܘܿܢ", "ܡ̣ܢ ܒܲܪ ܥܲܡܪܲܡ ܢܹܐܠܲܦ ܗܵܕܹܐ ܕܫܲܪܝܼ ܒܨܵܘܡ̇ܐ ܀", ":ܗܘ̤ ܩܲܕܼܡ̇ܝܵܬܼ ܕܲܪܫܵܗ̇ ܠܐܘܼܪܚܵܐ ܕܨܵܘܡܵܐ ܪܓܼܝܼܓܼܵܐ", "ܘܲܢܣܲܒܼ݂ ܥܘܼܬܼܪܵܐ ܕܪܘܼܚ ܓܸܠܝܵܢܹ̈ܐ ܒܫܘܼܠܵܡ ܨܵܘܡܹܗ ܀", ":ܡܸܢܸܗ̇ ܒܲܟܲܪ ܦܹܐܪܵܐ ܕܨܵܘܡܵܐ ܡܲܩܢܸܐ ܚܲܝܹ̈ܐ", "ܘܙܲܪܥܵܗ̣̇ ܒܐ̄ܢܵܫܵܐ ܠܗܲܢܝܼܐܘܼܬܼܵܐ ܕܐܘܼܟܼܠܵܐ ܕܡܸܢܹܗ ܀", ":ܗܘ̤ ܐܲܦܠܲܚ ܒܵܗ̇ ܒܦܵܠܚܘܼܬܼ ܨܵܘܡ̇ܐ ܪܘܼܚܵܢܵܝܬܵܐ", "ܘܲܢܣ݂ܲܒܼ ܐܲܓܼܪܵܐ ܐܲܦܣܘܿܢ̈ܝܵܬܼܵܐ ܕܲܥܬܼܝܼ̈ܕܼܵܬܼܵܐ ܀", ":ܗܘ̤ ܢ̣ܚܸܬܼ ܠܘܼܩܕܼܵܡ ܠܐܸܣܛܵܕܝܼܘܿܢ ܕܪ̈ܲܓܼܝܼܓܼܵܬܼܵܐ", "ܘܐܸܚܲܕܼ ܕܪܵܐ ܥܲܡ ܚܘܼܬܼܚܵܬܹ̈̄ܐ ܒܪܸܓܲܬܼ ܠܲܚܡܵܐ ܀", ":ܐܲܪܒܿܥܝܼܢ ܝܵܘܡܝܼ̈ܢ ܩ̣ܵܡ ܒܐܵܓܼܘܿܢܵܐ ܠܹܠܲܝ ܐܝܼܡܵܡ", "ܘܡ̣ܢ ܕܐܸܬܼܢܲܨܲܚ ܝܲܗ̣̄ܒܼ ܠܹܗ ܪܸܡܙܵܐ ܟܠܝܼܠ ܟܲܣ̈ܝܵܬܹܗ ܀", ":ܐܘܿ ܡ̇ܝܘܿܬܼܵܐ ܕܲܛܥ̣ܵܐ ܟܝܵܢܵܐ ܕܡ̇ܝܘܿܬܼܘܼܬܹܗ", "ܘܲܒܼܥ̣ܵܐ ܕܢܸܕܡܸܐ ܒܠܵܐ ܡܵܝܘܿܬܹ̈ܐ ܕܠܵܐ ܡܸܬܿܬܲܪܣܹܝܢ ܀", ":ܐܘܿ ܦܲܓܼܪܵܢܵܐ ܕܒܲܣܲܪ ܘܬܲܗܸܠ ܒܲܪ̈ܓܼܝܼܓܼܵܬܼܵܐ", "ܘܐܲܥܢܝܼ ܢܲܦܫܹܐ ܒܕܼܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܐܘܿ ܐܲܪܥܵܢܵܐ ܕܫܸܵܛ̣ ܠܲܥܝܵܕܹ̈ܐ ܐܪ̈ܥܵܢܵܝܹܐ", "ܘܟܲܕܼ ܥܲܠ ܐܲܪܥܵܐ ܗ̄ܘ̣ ܡܲܪܝ ܒܚܲܝܹ̈ܐ ܕܲܫܡܲܝܵܢܹ̈ܐ ܀", ":ܐܘܿ ܥܦܪܵܢܵܐ ܕܲܓܼܒܼܝܼܠ ܛܝܼܢܹܗ ܒܡܲܝ̈ܐ ܕܚܲܫܹ̈ܐ", "ܕܚܲܝܸܨܝܵܬܹܗ ܐܲܝܟ ܠܵܐ ܪܲܦܝܵܐ ܠܡܸܚܣܲܢ ܚܲܫܹ̈ܐ ܀", ":ܒܨܵܘܡܵܐ ܠܘܼܩܕܼܵܡ ܒ̣ܩܵܐ ܗܲܕܵܡ̇ܘ̈ܗܝ ܐܲܝܟ ܐܲܬܼܠܹܝܛܵܐ", "ܘܝܼܕܲܥ ܕܲܡܨܸܐ ܠܡܹܐܚܲܕܼ ܕܪܵܐ ܒܦܲܓܼܪܵܐ ܘܢܲܦܫܵܐ ܀", ":ܐܵܦ ܚܲܙܵܝܵܐ ܕܐܲܬܼܠܹܝܛܘܼܬܹܗ ܚܙ̣ܵܝܗܝ ܕܲܡܛܲܝܲܒܼ", "ܘܦܲܬܼ݂ܚܵܗ̇ ܩܕܵܡ̇ܘܗܝ ܠܐܸܣܛܵܕܝܼܘܿܢ ܕܲܣܬܼܝܼܪ̈ܬܼܵܐ ܀", ":ܥܲܠ ܕܐܸܬܼܒܲܩܝܼ ܒܓܲܙܲܝ̈ ܪܘܼܚܵܐ ܒܗܵܘܢܵܐ ܕܪܘܼܚܵܐ", "ܡܲܫ̣ ܟܲܣ̈ܝܵܬܵܐ ܕܠܵܐ ܡܸܬܿܕܲܪ̈ܟܵܢ ܐܸܠܵܐ ܠܪܘܼܚܵܐ ܀", ":ܓܠ̣ܵܐ ܠܹܗ ܪܸܡܙܵܐ ܚܹܝܠ ܐܝܼܬܼܘܼܬܼܵܐ ܕܐܝܼܬܼܵܘܗܝ ܡܸܡܬܼܘܿܡ", "ܘܲܣܦ݂ܲܩ ܚܲܝܠܹܗ ܠܘܵܬܼ ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ ܀", ":ܒܪܘܼܚܵܐ ܓܠ̣ܵܐ ܠܹܗ ܕܢܸܚܙܸܐ ܛܲܟܸܣܵܐ ܕܥܲܒܼ݂ܕܼ ܐܝܼܕܼܵܘ̈ܗܝ", "ܘܲܚܙ̣ܵܐ ܒܗܵܘܢܵܐ ܘܬܼܢܵܐ ܒܩܵܠܵܐ ܬܘܼܩܵܢ ܟܠܵܐ ܀", ":ܒܗܵܘܢܵܐ ܟܲܣܝܵܐ ܩܪ̣ܵܐ ܘܐܸܬܼܗܲܓܿܝܼ ܒܲܣܬܼܝܼܪ̈ܵܬܼܵܐ", "ܘܬܲܪܓܸܿܡ ܐܸܢܹܝܢ ܒܩܵܠܵܐ ܓܲܠܝܵܐ ܠܲܟܼܢܘܵܬܹ̈ܗ ܀", ":ܣܸܦܪܵܐ ܚܲܕܼܬܼܵܐ ܟ̣ܬܲܒܼ ܠܹܗ ܪܸܡܙܵܐ ܥܲܠ ܚܘܼܫܵܒܼܵܘ̈ܗܝ", "ܘܲܗ̣ܦܲܟ ܟܲܬ̣ܒܹܿܗ ܒܠܘܼܚܹ̈ܐ ܕܟܹܐܦܵܐ ܠܝܘܼܠܦܵܢ ܐ̄ܢܵܫܵܐ ܀", ":ܬܠܵܬܼ ܙܲܒܼܢܵܬܼܵܐ ܨܵܪ ܐܵܬܼ̈ܘܵܬܼܵܐ ܕܣܦܲܪ ܚܲܝܹ̈ܐ", "ܕܐܲܝܢܵܐ ܕܩܵܪܹܐ ܢܲܣܓܸܿܐ ܢܸܗܪܘܿܓܼ ܕܬܼܘܼܒܼ ܢܸܬܼܚܲܟܲܡ ܀", ":ܚܕܼܵܐ ܥܲܠ ܠܸܒܵܐ ܚܕܼܵܐ ܥܲܠ ܠܘܼܚܹ̈ܐ ܘܬܼܘܼܒܼ ܥܲܠ ܠܘܼܚܹ̈ܐ", "ܬܲܪܬܹܿܝܢ ܒܪܸܡܙܵܐ ܘܲܚܕܼܵܐ ܒܐܝܼܕܼܵܐ ܕܒܸܣܪ̈ܵܢܵܝܹܐ ܀", ":ܗܵܐ ܗܸܓܼܝܵܢܵܐ ܪܘܼܚܵܢܵܝܵܐ ܕܐܲܠܸܦ ܪܘܼܚܵܐ", "ܬܵܘ ܬܲܠܡܝܼ̈݊ܕܹܐ ܕܬܲܠܡܸܕܼ ܪܘܼܚܵܐ ܩܪܵܘ ܘܐܸܣܬܲܟܲܠܘ ܀", ":ܗܵܐ ܢܸܨܚܵܢܵܐ ܕܚܵܘܝܼ ܒܨܵܘܡ̇ܐ ܐܲܬܼܠܹܝܛ ܩܘܼܫܬܵܐ", "ܬܵܘ ܨܲܝܵܡܹ̈ܐ ܩܒܼܘܿܥܘ ܚܘܼܡܣܵܢܹܗ ܒܪܸ̈ܥܝܵܢܲܝܟܿܘܿܢ ܀", ":ܗܵܐ ܦܘܼܪܥܵܢܵܐ ܕܝܲܗ̣̄ܒܼ ܠܹܗ ܡܲܠܟܵܐ ܠܦܵܠܚܵܐ ܚܲܕܬܼܵܐ", "ܠܒܲܫܘ ܐܲܝܟ ܙܲܝܢܵܐ ܚܘܼܡܣܵܢ ܢܲܦܫܵܐ ܘܐܲܩܪܸܒܼܘ ܘܲܙܟܼܵܘ ܀", ":ܒܨܵܘܡ̇ܐ ܒܲܚ̣ܪܹܗ ܝܵ̇ܕܲܥ ܟܠܵܐ ܠܥܲܒܼܕܵܐ ܛܵܒܼܵܐ", "ܘܟܸܢ ܦܲܢܝܼ ܠܹܗ ܐܲܓܼܪܵܐ ܕܥܵܠܹܒܼ ܠܲܚܦܝܼܛܘܼܬܹܗ ܀", ":ܠܡܵܢ ܟܲܝ ܚ݂ܲܣܟܹܿܗ ܡ̣ܢ ܡܹܐܟܼܘܼܠܬܵܐ ܠܦܲܓܼܪܵܢܵܝܵܐ", "ܘܥܲܒܼ݂ܕܹܿܗ ܕܢܸܚܸܐ ܒܕܼܘܼܡܝܵܐ ܕܚܲܝܹ̈ܐ ܠܵܐ ܡܵܝܘܿܬܹ̈ܐ ܀", ":ܐ̄ܪܵܙܵܐ ܨܵܪ ܒܹܗ ܠܦܲܓܼܪ̈ܵܢܵܝܹܐ ܠܒܼܝܼܫܲܝ̈ ܚܲܫܹ̈ܐ", "ܟܲܕܼ ܠܵܐ ܐܘܼܟܼܠܵܐ ܚܵܐܹ̇ܝܢ ܒܐܲܬܼܪܵܐ ܕܡܲܠܟܿܘܼܬܼ ܪܵܘܡ̇ܐ ܀", ":ܐܵܦ ܗܝ̤ ܥܸܠܬܹܗ ܕܨܵܘܡܵܐ ܗܵܕܹܐ ܗ̄ܝܼ ܠܘܵܬܼ ܦܵܪ̈ܘܿܫܹܐ", "ܕܒܲܥܬܼܝܼ݁ܕܵܬܼܵܐ ܢܕܲܡܘܿܢ ܐ̄ܢܵܫܵܐ ܒܝܲܕܼ ܚܘܼܡܣܵܢܵܐ ܀", ":ܒܸܠܥܵܕܼ ܐܘܼܟܼܠܵܐ ܥܬܼܝܼܕܼܝܼܢ ܕܢܸܚܘܿܢ ܡܵܐ ܕܐܸܬܼܢܲܚܲܡܘ", "ܘܐܲܠܸܦ ܐܸܢܘܿܢ ܕܲܢܨܘܼܪܘܼܢܵܗ̇ ܒܚܲܝܹ̈ܐ ܕܲܬܼܢܵܢ ܀", ":ܚܕܲܬܵܐ ܗܵܘ̇ܝܵܐ ܠܡܵܝܘܿܬܼܘܼܬܼܵܐ ܒܗܵܘ̇ ܬܘܼܩܵܢܵܐ", "ܘܪܲܫ̣ܡܵܗ̇ ܒܐ̄ܪܵܙܵܐ ܩܕܼܵܡ ܥܲܝܢܲܝ̈ܗܘܿܢ ܕܲܢܕܲܡܘܿܢ ܒܵܗ̇ ܀", ":ܒܨܵܘܡܵܐ ܓܠ̣ܵܐ ܠܗܘܿܢ ܥܲܠ ܚܘܼܕܵܬܼܵܐ ܕܗܲܕܵܡܲܝ̈ܗܘܿܢ", "ܕܫܵܠ̇ܚܝܼܢ ܢܲܚܬܵܐ ܕܡ̇ܝܘܿܬܼܘܼܬܼܵܐ ܒܐܸܣܟܹܿܝܡ ܐܘܼܟܼܠܵܐ ܀", ":ܘܐܸܢܗܘ̤ ܕܨܵܘܡܵܐ ܓܠ̣ܵܐ ܠܲܢ ܐ̄ܪܵܙܵܐ ܕܚܘܼܕܵܬܼ ܦܲܓܼܪܲܢ", "ܡܲܢ ܠܵܐ ܢܸܣܢܸܐ ܠܐܲܪ̈ܥܵܢܝܵܬܵܐ ܘܢܸܪܚܲܡ ܚܘܼܒܹܿܗ ܀", ":ܐܸܢ ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ ܒܹܗ ܐܸܬܼܒܲܕܿܩ", "ܡܲܢ ܠܵܐ ܢܚܲܡܣܸܢ ܒܦܘܼܠܚܵܢ ܥܡܲܠܹܗ ܕܢܸܫܘܸܐ ܠܐ̄ܪ̈ܵܙܹܐ ܀", ":ܐܸܢ ܒܲܪ ܥܲܡܪܲܡ ܕܪܚܸܡ ܚܘܼܒܹܿܗ ܙܲܗܝܹܗ ܒܫܘܼܒܼܚܵܐ", "ܡܲܢ̣ܘܼ ܕܠܵܐ ܢܫܝܼܛ ܐܲܪ̈ܥܵܢܵܝܵܬܼܵܐ ܘܢܸܬܼܒܲܕܩ ܠܹܗ ܀", ":ܐܸܢ ܡ̇ܝܘܿܬܼܵܐ ܩ̣ܢܵܐ ܙܲܗܝܘܼܬܼܵܐ ܒܐ̄ܪܵܙ ܒܵܪܘܿܝܵܐ", "ܡܲܢ ܠܵܐ ܢܒܲܣܲܪ ܥܲܠ ܟܠܡܸܕܲܡ ܘܠܹܗ ܢܸܬܼܪܲܓܼܪܲܓܼ ܀", ":ܐܲܝܟ ܡܲܚܙܝܼܬܼܵܐ ܩܲܒܼ݂ܥܹܗ ܠܨܵܘܡ̇ܐ ܡܘܼܫܹܐ", "ܘܬܸܚܒܲܬ̤ ܥܲܝܢܵܐ ܕܒܸܣܪ̈ܵܢܵܝܹܐ ܕܬܸܬܼܒܲܩܸܐ ܒܹܗ ܀", ":ܐܘܿ ܗܲܕܵܡܹ̈ܐ ܕܲܕܚܝܼܠܝܼܢ ܗ̄ܘ̣ܵܘ ܥܲܠ ܗܲܕܵܡܹ̈ܐ", "ܐܘܿ ܒܵܒܼܵܬܼ̈ܐ ܕܲܥܪ݂ܲܩ ܡܸܢܗܹܝܢ ܢܘܼܗܪܵܐ ܕܥܲܝܼܢܹ̈ܐ ܀", ":ܐܘܿ ܢܲܗܝܼܪܵܐ ܕܪܲܕܦܹܗ ܠܢܘܼܗܪܵܐ ܒܥܘܸܙܵܐ ܕܢܘܼܗܪܹܗ", ":ܐܘܿ ܣܸܦ̈ܘܵܬܼܵܐ ܐܲܦܲܝ̈ ܬܲܪܥܵܐ ܕܦܘܼܡܵܐ ܕܒܸܣܪܵܐ", "ܕܙܵܥ̣ܘ ܘܐܸܬܼܒܲܠܗܝܼܘ ܦܲܓܼܪܵܐ ܘܢܲܦܫܵܐ ܟܲܕܼ ܡܸܬܼܦܵܬܼ̈ܚܵܢ ܀", ":ܕܚܝܼܠ ܦܲܪܨܘܿܦܹܗ ܕܦܲܓܼܪܵܢܵܝܵܐ ܘܡܲܪܡܸܒܼ ܦܲܓܼܪܹ̈ܐ", "ܘܲܡܙܝܥ ܩܵܠܵܐ ܕܡܸܠܲܬܼ ܦܘܼܡܹܗ ܠܪ̈ܓܼܫܹܐ ܘܙܵܘܥܹ̈ܐ ܀", ":ܬܵܘ ܚܙܵܘ ܬܸܕܼܡܘܼܪܬܵܐ ܒܦܲܓܼܪܵܐ ܕܐ̄ܢܵܫܵܐ", "ܕܨܵܡ ܘܐܸܙܕܲܗܝܼ ܕܲܕܚܸܠܘܼ ܐ̄ܢܵܫܵܐ ܕܢܸܬܼܒܲܩܘܿܢ ܒܹܗ ܀", ":ܒܨܵܘܡܹܗ ܕܡܘܼܫܹܐ ܢܸܩܢܸܐ ܣܲܒܼܪܵܐ ܥܲܠ ܚܘܼܕܵܬܲܢ", "ܕܐܸܢ ܨܵܘܡ̇ܝܼܢܲܢ ܡ̣ܢ ܒܝܼ̈ܫܵܬܼܵܐ ܫܲܪܝܼܪ ܣܲܒܼܪܲܢ ܀", ":ܡ̣ܢ ܒܝܼ̈ܫܵܬܼܵܐ ܢܸܚܣܘܿܟ ܠܸܒܲܢ ܥܲܡ ܣܸܦ̈ܘܵܬܲܢ", "ܕܢܸܗܘܸܐ ܫܒܼܝܼܚܹ̈ܐ ܐܲܝܟ ܒܲܪ ܥܲܡܪܲܡ ܒܦܲܓܼܪܵܐ ܘܢܲܦܫܵܐ ܀", ":ܢܨܘܼܡ ܪܸܥܝܵܢܵܐ ܥܲܡ ܗܲܕܵܡܹ̈ܐ ܡ̣ܢ ܟܠ ܕܲܣܢܸܐ", "ܘܢܸܚܣܘܿܟ ܙܵܘܥܹ̈ܐ ܡ̣ܢ ܚܘܼܬܼܚܵܬܹ̈ܐ ܐܲܝܟ ܕܡ̣ܢ ܠܲܚܡܵܐ ܀", ":ܚܲܕܼ ܒܲܪܢܵܫܵܐ ܐܝܼܬܼܵܘܗܝ ܐ̄ܢܵܫܵܐ ܒܦܲܓܼܪܵܐ ܘܢܲܦܫܵܐ", "ܕܢܸܗܘܸܐ ܫܵܠܹ̇ܡ ܟܠܹܗ ܒܟܼܠܹܗ ܠܦܘܼܠܚܵܢ ܚܲܝܹ̈ܐ ܀", ":ܢܨܘܼܡܘܼܢ ܙܵܘܥܹ̈ܐ ܡ̣ܢ ܪܵܡܘܼܬܵܐ ܘܚܸܡܬܼܵܐ ܘܪܘܼܓܼܙܵܐ", "ܐܲܝܟ ܗܲܕܵܡܹ̈ܐ ܡ̣ܢ ܡܹܐܟܼܘܼܠܬܵܐ ܕܐܲܪ̈ܥܵܢܵܝܵܬܼܵܐ ܀", ":ܢܫܝܼܓܼ ܡ̣ܢ ܠܸܒܲܢ ܚܣܵܡܵܐ ܣܲܢܝܵܐ ܡܨܲܠܸܐ ܠܢܲܦܫܵܐ", "ܒܛܲܟܼܣܵܐ ܕܲܡܫܝܼܓܼ ܟܠܢܵܫ ܨܵܐܬܼܵܐ ܕܥܲܠ ܗܲܕܵܡܵܘ̈ܗܝ ܀", ":ܠܵܐ ܢܨܘܼܡ ܦܘܼܡܵܐ ܡ̣ܢ ܡܹܐܟܼܘܼܠܬܵܐ ܘܢܸܫܪܹܐ ܠܸܒܵܐ", "ܠܵܐ ܢܸܬܲܢܲܙܪܘܼܢ ܪ̈ܓܼܫܹܐ ܕܲܠܒܲܪ ܘܢܸܦܗܘܿܢ ܙܵܘܥܹ̈ܐ ܀", ":ܒܨܵܘܡ̇ܐ ܢܲܐܣܸܐ ܟܹܐܢܹ̈ܐ ܕܦܲܓܼܪܲܢ ܘܡܘܼܡܹ̈ܐ ܕܢܲܦܫܲܢ", "ܕܝܵ̇ܕܲܥ ܦܘܼܪܣܵܐ ܕܣܬܼܝܼܪ̈ܵܐ ܘܲܕܼܓܲܠ̈ܝܵܬܼܵܐ ܀", ":ܢܚܵܘܹܝܘܗܝ ܟܹܐܒܹ̈ܐ ܕܟܼܠܹܗ ܐ̄ܢܵܫܲܢ ܕܲܠܓܼܵܘ ܘܕܲܠܒܲܪ", "ܕܣܵܦܹ̇ܩ ܚܲܝܠܹܗ ܕܢܲܐܣܸܐ ܦܲܓܼܪܵܐ ܘܢܸܡܪܘܿܩ ܢܲܦܫܵܐ ܀", ":ܐܵܣܝܵܐ ܗ̄ܘ̣ ܛܵܒܼܵܐ ܕܡܲܐܣܸܐ ܡܲܓܵܢ ܠܲܡܡܲܚܲܝܵ̈ܐ", "ܘܥܵܨܹ̇ܒܼ ܒܪ̈ܲܚܡܹܐ ܬܒܼܵܪܵܐ ܕܥܵܘ̣ܠܵܐ ܘܡܲܩܢܸܐ ܚܲܝܹ̈ܐ ܀", ":ܚܢܵܢܵܐ ܘܪ̈ܲܚܡܹܐ ܡܡܲܕܹܿܟ ܝܵܗܹ̇ܒܼ ܐܲܝܟ ܣܲܡܡܵܢܹ̈ܐ", "ܘܣܲܒܼܪܵܐ ܘܚܘܼܒܵܐ ܡܲܫܩܸܐ ܒܟܵܪܣܵܐ ܕܗܲܝܡܵܢܘܼܬܼܵܐ ܀", ":ܗܲܢܝܼ ܟܵܣܹܗ ܠܲܕܼܫܵܬܹ̇ܐ ܠܹܗ ܒܗܲܝܡܵܢܘܼܬܼܵܐ", "ܕܚܲܠܝܘܼܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܟܲܣܝܵܐ ܒܓܼܵܘܗ ܀", ":ܢܸܒܼܥܵܐ ܗ̄ܘ̣ ܚܲܠܝܵܐ ܕܪܵܕܹܐ ܟܠܢܵܫ ܒܐܲܡܝܼܢܘܼܬܼܵܐ", "ܘܠܵܐ ܡܸܣܬܲܒܼܥܵܐ ܚܲܠܝܘܼܬܼ ܫܸܩܝܹܗ ܒܦܘܼܡ ܫܵܬܼܘܿܝܵܘ̈ܗܝ ܀", ":ܬܵܘ ܪܸ̈ܥܝܵܢܹܐ ܕܝܲܒܸܿܫ ܐܸܢܘܿܢ ܚܘܼܡܵܐ ܕܥܵܘ̣ܠܵܐ", "ܦܲܝܼܓܼܘ ܨܲܗܝܵܐ ܕܚܘܼܫܵܒܲܝ̈ܟܿܘܿܢ ܒܟܼܵܣ ܚܲܠܝܘܼܬܼܵܐ ܀", ":ܬܵܘ ܦܲܟܝܼܗܹ̈ܐ ܕܲܦܟ݂ܲܗܘ ܘܲܛܥ̣ܵܘ ܡ̣ܢ ܘܵܠܝܼܬܼܵܐ", "ܩܪܘܿܒܼܘ ܨܹܝܕ ܨܵܘܡܵܐ ܘܲܩܢܵܘ ܛܲܥܡܵܐ ܕܦܵܪܘܿܫܘܼܬܼܵܐ ܀", ":ܬܵܘ ܚܲܣܵܡܹ̈ܐ ܕܕܲܠܲܚ ܐܸܢܘܿܢ ܛܢܵܢܵܐ ܣܲܟܼܠܵܐ", "ܘܫܲܢܸܘ ܪܘܼܓܼܙܵܐ ܕܝܲܨܪܵܐ ܕܲܒܼܟܼܘܿܢ ܒܚܲܠܝܘܼܬܼ ܨܵܘܡ̇ܐ ܀", ":ܬܵܘ ܥܵܠܘܿܒܹ̈ܐ ܐܸܢܘܿܢ ܒܝܼܫܵܐ ܒܢܸܟܼܠܹܗ", "ܦܪܘܿܥܘ ܙܸܵܕ̈ܩܵܬܵܐ ܚܠܵܦ ܐܸܢ̈ܩܵܬܼܵܐ ܕܥܘܼܠܒܵܢܲܝ̈ܟܿܘܿܢ ܀", ":ܬܵܘ ܙܲܢܝܹ̈ܐ ܕܛܲܡܲܐܘ ܩܘܼܕܫܹ̈ܐ ܕܗܲܕܵܡܲܝ̈ܟܿܘܿܢ", "ܣܲܒܼܘ ܕܘܼܟܵܝܵܐ ܒܫܵܘܬܵܦܘܼܬܼܵܐ ܕܦܘܼܠܚܵܢ ܨܵܘܡ̇ܐ ܀", ":ܬܵܘ ܓܲܢܵܒܹ̈ܐ ܕܚܲܠܸܨܘ ܓܲܙܸ̈ܐ ܥܵܘܵܠܐܝܼܬܼ", "ܨܘܼܡܘ ܘܐܸܡܲܟܲܟܼܘ ܕܕܼܵܡ ܬܸܬܼܚܲܣܘܿܢ ܒܲܬܼܘܵܬܼ ܢܲܦܫܵܐ ܀", ":ܚܬܼܝܼܪܹ̈ܐ ܡܲܟܸܿܟܼܘ ܪܵܘܡ̇ܐ ܩܲܫܝܵܐ ܕܪܸ̈ܥܝܵܢܲܝܟܿܘܿܢ", "ܘܲܠܒܲܫܘ ܨܵܘܡ̇ܐ ܢܲܚܬܵܐ ܢܲܟܼܦܵܐ ܕܲܦܠܸܐ ܒܚܸܙܘܹܗ ܀", ":ܝܲܥܢܹ̈ܐ ܟܐܵܘ ܒܵܗ̇ ܒܪܲܒܿܘܼܬܼ ܟܲܪܣܵܐ ܒܩܵܠ ܫܲܘܝܘܼܬܼܵܐ", "ܘܐܲܚܘܿܕܘ ܒܐܲܦܹܝ̈ܗ̇ ܬܲܪܥܵܐ ܕܨܵܘܡ̇ܐ ܬܸܬܼܝܲܥܲܢ ܀", ":ܪ̈ܵܓܼܝ ܟܣܸܦܵܐ ܒܲܕܲܪܘ ܟܣܸܦܵܐ ܒܐܲܪܥܵܐ ܕܨܵܘܡ̇ܐ", "ܕܬܸܥܘܿܢ ܥܘܼܬܼܪܵܐ ܕܙܲܕܲܝܼܩܘܼܬܼܵܐ ܕܠܵܐ ܡܸܬܼܚܲܒܲܠ ܀", ":ܪ̈ܡܚܲܝ ܫܘܼܒܼܚܵܐ ܥܪܘܿܩܘ ܡ̣ܢ ܫܘܼܒܼܚܵܐ ܦܲܚܵܐ ܢܟܼܝܼܠܵܐ", "ܘܦܲܪܣܵܘ ܢܸܟܼܠܵܘ̈ܗܝ ܒܢܘܼܗܪܵܐ ܕܨܵܘܡ̇ܐ ܡܲܦܨܲܚ ܢܲܦܫܵܐ ܀", ":ܨܘܼܡ ܨܲܝܵܡܵܐ ܥܲܡ ܡܹܐܟܼܘܼܠܬܵܐ ܐܵܦ ܡ̣ܢ ܫܘܼܒܼܚܵܐ", "ܕܲܠܡܵܐ ܬܸܥܘܿܠ ܪܸܚܡܲܬܼ ܫܘܼܒܼܚܵܐ ܘܬܸܫܪܸܐ ܨܵܘܡ̇ܟ ܀", "ܟܠܝܼ ܣܸܦ̈ܘܵܬܼܵܟ ܡ̣ܢ ܪܘܼܛܵܢܵܐ ܐܲܝܟ ܕܡ̣ܢ ܠܲܚܡܵܐ:", "ܕܲܠܡܵܐ ܬܵܘܒܸܿܕܼ ܡܸܠܬܼܵܐ ܕܦܘܼܡ̇ܟ ܥܲܡܠܹ̈ܐ ܕܢܲܦܫܵܟ ܀", ":ܦܪܘܿܣ ܫܘܿܫܸܦܵܐ ܕܨܵܘܡ̇ܐ ܕܲܟܼܝܵܐ ܥܲܠ ܒܵܒܼܵܬܼ̈ܟ", "ܕܠܵܐ ܬܸܬܼܒܲܩܸܐ ܙܲܠܝܼܠܵܐܝܼܬܼ ܒܚܵܘܪܵܐ ܣܲܢܝܵܐ ܀", ":ܟܠܝܼ ܡ̣ܢ ܥܲܝܢܝ̈ܟ ܫܸܩܝܵܐ ܨܲܚܢܵܐ ܕܬܼܵܒܲܥ̇ ܦܲܓܪܵܐ", "ܘܐܲܫܩܵܐ ܐܸܢܹܝܢ ܟܵܣܵܐ ܢܲܟܼܦܵܐ ܕܩܲܕܿܝܼܫܘܼܬܼܵܐ ܀", ":ܥܲܝܢܵܐ ܪܦܝܼܬܼܵܐ ܗ̄ܝܼ ܘܲܩܒܸܐ ܒܓܼܵܘܗ̇ ܚܝܵܪܵܐ ܪܲܦܝܵܐ", "ܐܲܚܘܿܕܼ ܒܐܲܦܹܝ̈ܗ̇ ܬܪܲܥ ܨܸܒܼܝܵܢܵܐ ܕܲܟܼܢܝܼܟܼܘܼܬܼܵܐ ܀", ":ܘܼܪ̈ܝ ܢܸܩ̈ܒܼܵܬܼܵܐ ܒܫܲܦܝܘܼܬܼ ܨܵܘܡ̇ܐ ܐܲܝܟ ܡܲܚܙܝܼܬܼܵܐ", "ܘܲܡܪ̈ܘܿܩ ܡܘܼܡܹ̈ܐ ܕܪܸ̈ܥܝܵܢܲܝܟܹܿܝܢ ܐܲܝܟ ܕܐܲܦܲܝܟܹܿܝ̈ܢ ܀", ":ܢܲܟܸܿܦܝ̈ ܚܵܘܪܵܐ ܕܚܘܼܫܵܒܲܝܟܹܿܝ̈ܢ ܐܲܝܟ ܕܲܒܼܢܲܚ̈ܬܹܿܐ", "ܕܢܸܗܘܸܐ ܫܵܠܹ̇ܡ ܨܸܒܼܝܵܢ ܢܲܦܫܵܐ ܠܐܸܣܟܹܿܝܡ ܦܲܓܼܪܵܐ ܀", ":ܠܵܐ ܬܸܨܛܲܒܿܬܼܝܼܢ ܒܢܲܚ̈ܬܹܿܐ ܕܲܠܒܲܪ ܐܘܿ ܒܲܪܬܼ ܚܵܘܵܐ", "ܠܒܲܫܝ ܢܲܟܼܦܘܼܬܼܵܐ ܥܲܠ ܪܸܥܝܵܢܹܟܼܝ ܐܲܝܟ ܕܥܲܠ ܕܘܼܫܡܹܟܼܝ ܀", ":ܛܲܟܸܿܣ ܪܲܗܛܵܐ ܕܥܝܼܢܲܝ̈ ܠܸܒܹܿܟܼܝ ܐܲܝܟ ܗܲܠܟܼܵܬܹܟܼܝ̈", "ܕܠܵܐ ܢܸܬܿܬܲܩܠܘܼܢ ܫܲܒܼܪ̈ܲܝ ܠܸܒܵܐ ܒܙܲܠܝܼܠܘܼܬܹܟܼܝ ܀", ":ܒܨܘܿܪܝ ܡ̣ܢ ܨܸܒܼܬܵܐ ܕܥܲܠ ܗܲܕܵܡܲܝ̈ܟܿܝ ܘܨܲܒܸܿܬܼܝ ܗܵܘܢܹܟܼܝ", "ܡܪܘܿܩܝ ܪܸܥܝܵܢܹܟܼܝ ܐܲܝܟ ܦܲܪܨܘܿܦܹܟܼܝ ܒܪܲܟܼܝܘܼܬܼ ܢܲܦܫܵܐ ܀", ":ܚܙܵܝ ܠܵܐ ܬܸܗܘܹܝܢ ܥܸܠܲܬܼ ܟܸܫܠܵܐ ܒܨܸܒܼܬܵܐ ܕܐܲܦܲܝ̈ܟܿܝ", "ܕܲܠܡܵܐ ܬܩܲܒܿܠܝܼܢ ܕܝܼܢܵܐ ܥܦܝܼܦܵܐ ܕܲܚܛ݂ܲܝܬܿܝ ܘܐܲܚܛܝܼܬܿܝ ܀", ":ܫܡܲܥܝܼ ܩܘܼܛܪܵܓܼܵܐ ܕܪܲܒܿܘܼܬܼ ܥܵܘ̣ܠܹܟܼܝ ܡ̣ܢ ܢܵܡܘܿܣܵܐ", "ܕܲܡܓܲܢܸܐ ܠܒܼܝܼܫܘܼܬܼ ܝܲܨܪܟܼܝ ܡ̣ܢ ܟܠ ܥܵܘ̣ܠܵܝܼ̈ܢ ܀", ":ܗܵܐ ܚܵܘܝܼܬܹܿܟܼܝ ܡ̣ܢ ܢܵܡܘܿܣܵܐ ܡ̣ܢ ܕܲܟܼܝܵܢܵܐ", "ܕܚܲܠܝ ܡ̣ܢ ܢܸܓܼ̈ܕܹܿܐ ܘܫܐܲܠܝ ܪ̈ܲܚܡܹܐ ܥܲܕܼ ܐܝܼܬܼ ܙܲܒܼܢܵܐ ܀", ":ܠܒܲܫܘ ܐܲܝܟ ܙܲܝܢܵܐ ܚܲܝܠܹܗ ܕܨܵܘܡ̇ܐ ܓܲܒܼܪܹ̈ܐ ܘܢܸܫܹ̈ܐ", "ܕܠܲܝܬܿ ܦܘܼܪܫܵܢܵܐ ܒܐ̄ܪܵܙܵܐ ܚܲܕܼܬܼܵܐ ܕܨܵܪ ܠܲܢ ܒܐܝܼܕܹܗ ܀", ":ܚܕܼܵܐ ܫܲܘܝܘܼܬܼܵܐ ܕܗܵܘ̇ ܬܘܼܩܵܢܵܐ ܓܠ̣ܵܐ ܠܲܢ ܨܵܘܡ̇ܐ", "ܐܲܟܼܡܵܐ ܕܫܵܠܲܚ ܦܲܓܼܪܵܐ ܚܒܼܵܠܵܐ ܐܵܦ ܐܸܣܟܹܿܡܵܐ ܀", ":ܢܨܘܼܡ ܕܲܟܼܝܵܐܝܼܬܼ ܐܲܝܟ ܕܲܦܠܸܐ ܠܹܗ ܠܐ̄ܪܵܙ ܚܘܼܕܵܬܼܵܐ", "ܕܠܵܐ ܢܸܬܿܕܲܓܲܠ ܫܪܵܪܵܐ ܕܐ̄ܪܵܙܵܐ ܒܝܲܕܼ ܪܲܦܝܘܼܬܲܢ ܀", ":ܒܦܲܓܼܪܵܐ ܘܢܲܦܫܵܐ ܢܨܘܼܡ ܫܲܘܝܵܐܝܼܬܼ ܡ̣ܢ ܟܠ ܕܲܣܢܸܐ", "ܕܠܵܐ ܢܸܬܼܥܵܘܲܟ ܨܵܘܡܵܐ ܕܦܘܼܡܵܐ ܒܝܲܕܼ ܪܸܥܝܵܢܵܐ ܀", ":ܠܵܐ ܢܸܚܠܘܿܛ ܒܹܗ ܒܕܸܒܼܚܵܐ ܕܨܵܘܡܲܢ ܚܲܕܼ ܡ̣ܢ ܥܵܘ̣ܠܵܝܼ̈ܢ", "ܕܐܸܢ ܡܸܬܿܛܲܡܲܐ ܠܵܐ ܡܸܬܼܩܲܒܲܠ ܨܹܝܕܼ ܝܵ̇ܕܲܥ ܟܠ ܀", ":ܠܲܝܬܿ ܨܸܒܼܝܵܢܵܐ ܠܝܵ̇ܕܲܥ ܟܠܵܐ ܒܕܸܒܼܚܹ̈ܐ ܕܥܵܘ̣ܠܵܐ", "ܘܠܵܐ ܫܵܦܲܪ ܠܹܗ ܨܵܘܡ̇ܐ ܕܦܲܓܼܪܵܐ ܒܸܠܥܵܕܼ ܢܲܦܫܵܐ ܀", ":ܨܵܡ̣ܘ ܝܗ̄ܘܼܕܵܝܹ̈ܐ ܘܩܲܪܸܒܼܘ ܕܸܒܼܚܹ̈ܐ ܘܠܵܐ ܐܸܬܼܩܲܒܲܠܘ", "ܕܲܚܠܝܼܛܵܐ ܗ̄ܘ̣ܵܬܼ ܥܲܡ ܕܸܒܼܚܲܝ̈ܗܘܿܢ ܕܚܠܲܬܼ ܫܹܐܕܹ̈ܐ ܀", ":ܒܪܼ̈ܓܼܿܫܹܐ ܕܲܠܒܲܪ ܨܵܡ̣ܘ ܥܸܒܼܪ̈ܵܝܹܐ ܘܠܵܐ ܗ̄ܘ̣ܵܐ ܒܙܵܘܘܥܹ̈ܐ", "ܐܵܦ ܚܵܙܹ̇ܐ ܟܠ ܠܵܐ ܝܲܗ̄ܒܼ ܐܲܓܼܪܵܐ ܠܨܵܘܡ̇ܐ ܠܦܝܼܓܼܵܐ ܀", ":ܦܲܓܼܪܵܐ ܡܲܟܸܿܟܼܘ ܘܠܵܐ ܢܚ̣ܸܬܼ ܠܸܒܵܐ ܪܵܡܘܼܬܼܵܐ", "ܒܓܸܠܝܵܐ ܫܦ݂ܲܪܘ ܗ̄ܘ̣ܵܘ ܘܣܲܪܸܩ ܐܸܢܘܿܢ ܡ̣ܢ ܦܘܼܪܥܵܢܵܐ ܀", ":ܟܲܕܼܵܒܼܵܐܝܼܬܼ ܬܒܲܥ̣ܘ ܡܲܪ̈ܵܚܹܐ ܐܲܓܼܪܵܐ ܕܨܵܘܡ̇ܐ", "ܘܐܲܟܸܿܣ ܐܸܢܘܿܢ ܢܒܼܝܼܵܐ ܒܪܘܼܚܵܐ ܕܡܸܛܥܵܐ ܛܵܥܹ̇ܝܢ ܀", ":ܠܡܵܢܵܐ ܠܲܡ ܨܵܡ̄ܢ ܘܠܵܐ ܚܵܐܲ݁ܪ ܐܲܢ̄ܬܿ ܒܨܵܘܡܵܐ ܕܦܲܓܼܪܲܢ", "ܠܡܵܢ ܐܸܬܼܡܲܟܲܡܼܢ ܘܠܵܐ ܐܸܬܼܒܲܩܝܼܬܿ ܒܡܘܼܟܵܟ ܢܲܦܫܲܢ ܀", ":ܐܘܿ ܡ̣ܢ ܚܘܼܬܼܪܵܐ ܦܥܠܵܐ ܢܟܼܝܼܠܵܐ ܕܒܲܛܝܼܠ ܟܠ ܫܵܥ", "ܘܬܼܵܒܲܥ̇ ܐܲܓܼܪܵܐ ܐܲܝܟ ܟܲܫܝܼܪܵܐ ܠܡܵܪܹܐ ܟܲܪܡܵܐ ܀", ":ܐܘܿ ܪܵܡܘܼܬܼܵܐ ܣܲܬܵܐ ܕܒܼܪܵܐ ܓܠܝܼܙܲܬܼ ܦܹܐܪܹ̈ܐ", "ܕܕܼܵܝ̇ܢܵܐ ܒܚܓܘܼܨܦܵܐ ܥܲܡ ܦܲܠܵܚܵܐ ܕܗܵܐ ܠܲܡ ܛܲܠ̣ܡܲܢܝ ܀", ":ܠܥܸܙ ܓܸܠܝܵܢܵܐ ܕܐ̄ܪܵܙ ܒܵܪܘܿܝܵܐ ܒܠܸܫܵܢ ܒܸܣܪܵܐ", "ܘܐܲܟܸܿܣ ܐܸܢܘܿܢ ܕܲܟܼܕܵܒܼܵܐܝܼܬܼ ܨܵܡ̣ܘ ܘܐܸܬܼܡܲܟܲܟܼܘ ܀", ":ܠܵܐ ܠܲܡ ܬܨܘܼܡܘܼܢ ܐܲܝܟ ܗܵܢ ܨܵܘܡ̇ܐ ܢܒܼܝܼܵܐ ܬܲܪܓܸܿܡ", "ܠܵܐ ܒܵܥܹ̇ܐ ܐ̄ܢܵܐ ܡܘܼܟܵܟ ܦܲܓܼܪܵܐ ܘܪܵܡܘܼܬܼ ܢܲܦܫܵܐ ܀", ":ܗܵܢܵܘ̇ ܨܵܘܡ̇ܐ ܕܬܼܵܒܲܥ̇ ܨܸܒܼܝܢܝ ܡ̣ܢ ܨܲܝܵܡܹ̈ܐ", "ܠܡܸܫܪܵܐ ܩܸܛܪܹ̈ܐ ܕܩ̣ܛܲܪ ܥܵܘ̣ܠܵܐ ܒܓܼܵܘ ܪܸ̈ܥܝܵܢܹܐ ܀", ":ܐܸܢ ܒܵܥܹ̇ܐ ܐܲܢ̄ܬܿ ܕܢܸܗܘܸܐ ܨܵܘܡ̇ܟ ܕܟܹܐ ܡ̣ܢ ܡܘܼܡܹ̈ܐ", "ܚܘܼܢ ܩܲܪܝܼܒܼܵܟ ܒܚܘܼܒܵܐ ܘܪ̈ܲܚܡܹܐ ܘܗܵܐ ܩܲܒܸܿܠܬܹܿܗ ܀", ":ܗܵܐ ܐܲܠܸܦ ܠܲܢ ܢܒܼܝܼܵܐ ܕܪܘܼܚܵܐ ܙܢܲܝ̈ ܨܲܝܵܡܹ̈ܐ", "ܠܵܐ ܢܸܬܿܕܲܡܸܐ ܐܲܝܟ ܝܗ̄ܘܼܕܵܝܹ̈ܐ ܕܨܵܡ̣ܘ ܘܐܸܣܬܲܪܲܩܘ ܀", ":ܗܵܐ ܚܵܘܝܼ ܠܲܢ ܟܲܣܝܵܐ ܒܓܸܠܝܵܐ ܕܐܲܝܟܲܢ ܢܸܫܦܲܪ", "ܢܕܲܟܸܿܐ ܢܲܦܫܲܢ ܥܲܡ ܗܲܕܵܡܲܝ̈ܢ ܠܥܲܝܢܲܝ̈ ܟܲܣܝܵܐ ܀", ":ܗܵܐ ܒܲܕܸܿܩ ܠܲܢ ܨܸܒܼܝܵܢ ܚܘܼܒܹܿܗ ܒܝܲܕܼ ܐܹܫܲܥܝܵܐ", "ܢܸܬܼܩܲܢ ܟܠܫܵܥ ܐܲܝܟ ܨܼܒܼܝܵܢܹܗ ܒܐܲܝܠܹܝܢ ܕܲܡܢܵܚ ܀", ":ܢܸܣܥܸܐ ܚܘܼܬܼܪܵܐ ܡ̇ܘܒܸܿܕ ܥܲܡܠܹ̈ܐ ܕܦܲܓܼܪܵܐ ܘܢܲܦܫܵܐ", "ܘܢܸܪܚܲܡ ܢܝܼܫܵܐ ܕܡܲܟܿܝܼܟܼܘܼܬܼܵܐ ܕܡܲܚܸܐ ܡܲܓܵܢ ܀", ":ܢܸܥܩܘܿܪ ܢܸܟܼܠܵܐ ܡܲܪܝܼܪ ܟܘܼ̈ܒܹܿܐ ܡ̣ܢ ܪܸܥܝܵܢܲܢ", "ܘܢܸܨܘܿܒܼ ܫܲܝܢܵܐ ܡܫܲܝܸܢ ܟܠܵܐ ܒܓܼܵܘ ܡܲܚܫܲܒܼܬܲܢ ܀", "ܢܸܟܼܠܵܐ ܦܲܚܵܐ ܗ̄ܘ̣ ܕܲܟܼܣܸܐ ܒܢܲܦܫܵܐ ܐܲܝܟ ܕܲܒܼܦܲܚܬܵܐ:", "ܘܨܵܐܹ̇ܪܼ ܐ̄ܢܵܫܵܐ ܐܲܝܟ ܚܲܝ̈ܘܵܬܼܵܐ ܠܐܲܒܼܕܵܢ ܡ̇ܘܬܵܐ ܀", ":ܒܫܸܡ ܟܹܐܢܘܼܬܼܵܐ ܡܲܛܥܹܐ ܢܸܟܼܠܵܐ ܐܲܝܟ ܕܲܒܼܠܸܩܛܵܐ", "ܘܲܡܚܲܬܼܚܸܬܼ ܠܹܗ ܠܝܲܨܪܵܐ ܕܢܹܐܟܼܘܿܠ ܡܸܪܵܬܼ ܡ̇ܘܬܵܐ ܀", ":ܢܦܲܣܸܐ ܡ̇ܕܹܝܢ ܢܸܟܼܠܵܐ ܕܵܟܼܣܸܐ ܒܓܼܵܘ ܪܸܥܝܵܢܲܢ", "ܘܐܲܟܸܿܢ ܢܸܩܪܘܿܒܼ ܠܦܘܼܠܚܵܢ ܨܵܘܡ̇ܐ ܒܕܲܟܼܝܘܼܬܼ ܢܲܦܫܵܐ ܀", ":ܠܵܐ ܢܸܬܼܟܲܣܸܐ ܢܸܟܼܠܵܐ ܒܨܵܘܡܲܢ ܐܲܝܟ ܕܲܒܼܢܲܚܬܵܐ", "ܐܲܟܼܡܵܐ ܕܲܥܒ݂ܲܕܼܘ ܒܢܲܝ̈ ܐܝܼܙܲܪܥܹܝܠ ܕܨܵܡ̣ܘ ܘܐܸܨܛܲܢܲܥܘ ܀", ":ܠܵܐ ܢܸܫܬܲܡܲܫ ܡܹܐܟܼܠܩܲܪܨܵܐ ܒܲܢܙܝܼܪܬܲܢ", "ܐܲܟܼܡܵܐ ܕܥܸܒܼܕܲܬ̤ ܗܵܝ̇ ܫܵܛܝܼܬܵܐ ܠܢܵܒܼܘܿܬܼ ܚܲܣܝܵܐ ܀", ":ܗܵܪܟܵܐ ܢܸܚܙܸܐ ܓܘܼܢܚܵܐ ܪܲܒܵܐ ܕܲܣܥ݂ܲܪ ܢܸܟܼܠܵܐ", "ܕܟܲܣܝܼ ܢܦܫܹܗ ܒܐܸܣܟܹܿܝܡ ܨܵܘܡ̇ܐ ܘܫܲܡܸܫ ܩܸܛܠܵܐ ܀", ":ܙܘܼܥܘ ܨܲܝܵܡܹ̈ܐ ܡ݂ܢ ܩܵܠ ܩܸܛܠܵܐ ܕܲܗܘ̤ܵܐ ܒܨܵܘܡܵܐ", "ܘܲܕܼܚܲܠܘ ܕܲܠܡܵܐ ܡܣܲܬܲܪ ܢܸܟ̣ܠܵܐ ܒܪܸ̈ܥܝܵܢܲܝܟܿܘܿܢ ܀", ":ܚܙ̣ܵܘ ܕܲܠܡܵܐ ܐܝܼܬܼ ܕܒܼܵܥܹ̇ܐ ܕܢܸܥܠܘܿܒܼ ܒܲܕܼܡܘܼܬܼ ܐܵܚܵܒܼ", "ܘܚܵܫܹ̇ܠ ܢܸܟܼܠܵܐ ܕܢܸܩܛܘܿܠ ܚܲܒܼܪܹ ܕܢܹܐܪܲܬܼ ܢܸܟܼܣܵܘ̈ܗܝ ܀", ":ܘܐܸܢ ܠܵܐ ܩܵܛܹ̇ܠ ܐܲܝܢܵܐ ܕܥܵܠܹ̇ܒܼ ܒܲܕܼܡܘܼܬܼ ܐܵܚܵܒܼ", "ܠܒܼܵܚܲܪ ܠܸܒܵܐ ܐܲܝܟ ܩܵܛܘܿܠܵܐ ܗ̄ܘ̣ ܥܲܠ ܕܐܸܬܼܝܲܥܲܢ ܀", ":ܠܨܸܒܼܝܵܢ ܢܲܦܫܵܐ ܡܠܝܼܟ ܦܘܼܪܥܵܢܵܐ ܐܵܦ ܓܹܗܲܢܵܐ", "ܘܐܲܝܕܼܵܐ ܕܨܵܒܹ̇ܐ ܒܵܗ̇ ܡܸܙܕܲܕܲܩ ܐܵܦ ܡܸܬܼܚܲܝܲܒܼ ܀", ":ܐܵܦ ܒܲܪ ܥܲܡܪܝܼ ܨܒܼܵܐ ܘܐܸܬܼܪܲܓܼܪܲܓܼ ܠܲܕܼܠܵܐ ܕܝܼܠܹܗ", "ܘܩܲܛ̣ܠܹܗ ܣܲܝܦܵܐ ܕܨܸܒܼܝܵܢ ܢܲܦܫܵܐ ܕܲܩܛܲܠ ܚܲܒܼܪܹܗ ܀", ":ܒܝܲܕܼ ܨܸܒܼܝܵܢܵܐ ܩܲܛܠܹ݂ܗ ܠܢܵܒܼܘܿܬܼ ܘܠܵܐ ܗ̄ܘ̣ܵܐ ܒܣܲܝܦܵܐ", "ܘܗܵܐ ܡܲܠܟܵܐ ܗ̄ܘ̣ܵܐ ܘܠܵܐ ܩ̣ܛܲܠ ܒܐܝܼܕܼܵܘ̈ܗܝ ܐܸܠܵܐ ܒܠܸܒܹܿܗ ܀", ":ܒܢܲܚܬܵܐ ܕܣܲܝܦܵܐ ܟܲܣܝܲܬ̤ ܐܝܼܙܒܹܿܠ ܠܣܲܝܦܹܗ ܕܐܵܚܒܼ", "ܘܟܸܢ ܐܵܘܚܸܕܬܹܗ ܒܐܝܼܕܼܵܐ ܕܢܸܟܼܠܵܐ ܘܩܲܛܠܹܗ ܠܚܲܣܝܵܐ ܀", ":ܒܲܟܼܬܼܝܼ̈ܒܼܵܬܼܵܐ ܚܒܲܫܬܹܗ ܠܩܸܛܠܵܐ ܕܠܵܐ ܬܸܬܼܦܪܣܸܐ", "ܘܛܸܒܼܥܵܬ̤ ܒܐܲܦܵܘ̈ܗܝ ܛܲܒܼܥܵܐ ܕܡܲܠܟܵܐ ܕܠܵܐ ܬܸܬܿܕܲܓܲܠ ܀", ":ܓܙܘܿܪܝ ܠܲܡ ܨܵܘܡܵܐ ܐܘܿ ܫܵܛܝܼܬܼܵܐ ܣܲܢܝܲܬܼ ܨܵܘܡܵܐ", "ܘܐܵܘܬܸܿܒܼܝ ܠܢܵܒܼܘܿܬܼ ܒܪܹܫ ܨܲܝܵܡܹ̈ܐ ܨܲܗܝܲܝ̈ ܠܲܕܼܡܵܐ ܀", ":ܘܐܲܝܬܵܘ ܣܵܗ̈ܕܹܐ ܕܕܲܓܵܠܘܼܬܼܵܐ ܥܲܠ ܫܲܪܝܼܪܵܐ", "ܘܢܸܦܩܘܼܢ ܪܘܼܚܵܐ ܕܨܲܚܝܼ ܠܡܲܠܟܵܐ ܐܵܦ ܠܐܲܠܵܗܵܐ ܀", ":ܐܘܿ ܨܸܒܼܝܵܢܵܐ ܡܨܲܚܸܐ ܟܠܫܥܵ ܠܐܵܠܵܗ ܟܠܵܐ", "ܕܲܗܘ̤ܵܐ ܒܢܸܟܼܠܵܐ ܬܵܒܲܥ̇ ܨܲܥܪܵܐ ܒܐܸܣܟܹܿܡ ܚܘܼܒܵܐ ܀", ":ܐܸܡܲܬܼܝ ܐܲܚܸܒܼܬܿܝ ܐܘܼ ܫܵܛܝܼܬܼܵܐ ܠܫܸܡ ܒܵܪܘܿܝܵܐ", "ܘܐܲܝܟܲܢ ܝܲܩܲܪܬܿܝ ܛܲܟܼܣܲܝ̈ ܡܲܠܟܵܐ ܢܵܡܘܿܐܝܼܬܼ ܀", ":ܐܘܿ ܟܡܵܐ ܨܢܝܼܥܲܬܿ ܢܸܟܼܠܵܐ ܨܢܝܼܥܵܐ ܡ̇ܘܠܸܕܼ ܩܸܛܠܵܐ", "ܘܠܲܝܬܿ ܠܵܟ ܦܸܚܡܵܐ ܐܸܠܵܐ ܐܸܢ ܐܲܢ̄ܬܿ ܐܵܘ ܨܸܢ̈ܥܵܬܵܟ ܀", ":ܐܘܿ ܟܡܵܐ ܢܟܼܝܼܠܲܬܿ ܝܲܪܵܨܪܵܐ ܒܝܼܫܵܐ ܕܒܼܪܸܥܝܵܢܵܐ", "ܕܒܸܐܣܟܹܿܝܡ ܚܘܼܒܵܐ ܓܵܣܹ̇ܝܬܿ ܡܸܪܬܼܵܐ ܐܲܝܟ ܬܲܢܝܼܢܵܐ ܀", ":ܬܵܝܹ̈ܝܢ ܚܙܵܝܹ̈ܝܢ ܓܸܢܣܵܗ̇ ܕܚܵܘܵܐ ܪܘܼܫܥܵܗ̇ ܕܚܵܘܐ", "ܕܓܸܙܪܲܬ̤ ܨܵܘܡ̇ܐ ܘܐܸܫܕܬ̤ ܠܲܕܡ̇ܐ ܒܫܸܡ ܟܹܐܢܘܼܬܼܵܐ ܀", ":ܫܡܲܥܝܗ ܘܐܸܬܿܬܿܢܲܚܝ̈ ܡܲܪܝܼܪܵܐܝܼܬܼ ܥܲܬܿܝܼܪ̈ܵܬܼܵܐ", "ܥܲܠ ܗܵܢ ܓܘܼܢܚܵܐ ܕܣܸܥܪܲܬ̤ ܒܐܲܪܥܵܐ ܐܲܢ̄ܬܲܬܼ ܡܲܠܟܵܐ ܀", ":ܡܠܘܿܟܹ̈ܝܢ ܢܸܫܹ̈ܐ ܡܸܠܟܿܐ ܛܵܒܼܵܐ ܠܫܵܘܬܵܦܲܝ̈ܟܹܿܝܢ", "ܕܠܵܐ ܬܸܬܼܚܲܝ̈ܒܼܵܢ ܒܲܕܼܡܘܼܬܼ ܐܝܼܙܒܹܿܠ ܕܡܸܠܟܲܬ̤ ܩܸܛܠܵܐ ܀", ":ܠܵܐ ܬܸܬܿܛܦܝܼܣܘܼܢ ܓܲܒܼܪܹ̈ܐ ܠܡܸܠ̈ܟܹܿܐ ܕܙܲܠܝܼ̈ܠܵܬܼܵܐ", "ܕܠܵܐ ܬܸܬܼܦܲܪܣܘܿܢ ܒܲܕܡܘܼܬܼ ܐܵܚܵܒܼ ܕܪܲܓܼ ܘܐܸܬܼܦܲܪܣܝ ܀", ":ܠܵܐ ܐ̄ܢܵܫ ܢܸܚܠܘܿܛ ܢܸܟܼܠܵܐ ܒܨܵܡܹܗ ܐܲܝܟ ܥܵܘܵܠܹ̈ܐ", "ܕܠܵܐ ܢܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܕܐܵܫܕܲܝ̈ ܠܲܕܼܡ̇ܐ ܀", ":ܢܸܛܲܢ ܟܠܢܵܫ ܛܢܵܢܵܐ ܟܹܐܢܵܐ ܐܲܝܟ ܐܹܠܝܼܵܐ", "ܕܐܲܟܸܿܣ ܢܸܟܼܠܵܐ ܘܦܲܪܣܝܼ ܥܵܘ̣ܠܵܐ ܘܲܬܼܒܲܥ̣ ܠܲܕܼܡ̇ܐ ܀", ":ܒܨܵܘܡܹܗ ܢܸܕܼܡܘܿܢ ܪ̈ܵܚܡܲܝ ܨܵܘܡܵܐ ܕܲܟܼܡܵܐ ܥܲܙܝܼ", "ܕܨܵܡ ܡ̣ܢ ܠܲܚܡܵܐ ܘܡ̣ܢ ܚܘܼܬܼܚܵܬܹܐ ܘܛܲܢ ܘܐܸܬܼܢܲܨܲܚ ܀", ":ܒܡܘܼܫܹܐ ܕܲܡܝܼ ܐܵܦ ܗܘ̤ ܒܨܵܘܡܹܗ ܐܲܪܒܿܥܝܼܢ ܝܵܘܡܝܼ̈ܢ", "ܠܹܠܲܝ ܐܝܼܡܵܡ ܨܵܡ ܟܲܕܼ ܪܲܕܹܐ ܠܘܲܥܕܵܐ ܕܫܲܝܢܵܐ ܀", ":ܒܫܘܼܠܵܡ ܨܵܘܡܹܗ ܫ̣ܘܵܐ ܠܓܸܠܝܵܢܵܐ ܐܲܝܟ ܒܲܪ ܥܲܡܪܲܡ", "ܘܐܲܠܦܹܗ ܩܵܠܵܐ ܚܘܼܒܵܐ ܘܪ̈ܲܚܡܹܐ ܐܲܝܟ ܕܠܡܘܼܫܹܐ ܀", ":ܗܵܐ ܨܲܝܵܡܹ̈ܐ ܕܫܲܡܠܝܼܘ ܨܵܘܡ̇ܐ ܒܝܲܕܼ ܣܘܼܥܪ̈ܵܢܹܐ", "ܬܵܘ ܢܸܬܿܕܲܡܸܐ ܐܵܦܸܢ ܩܲܠܝܼܠ ܒܣܘܼܥܪ̈ܵܢܲܝܗܘܿܢ ܀", ":ܗܵܐ ܐܲܠܸܦܬܲܢ ܡܸܠܲܬܼ ܟܲܣܝܵܐ ܒܲܬܼܪܹܢ ܐ̄ܢܵܫܝܼ̈ܢ", "ܕܐܲܝܢܵܐ ܕܚܵܙܹ̈ܐ ܐܲܝܟ ܥܲܡܠܲܝ̈ܗܘܿܢ ܟܠܝܼܠܵܐ ܢܵܣܹ̇ܒܼ ܀", ":ܢܸܗܘܘܿܢ ܡ̇ܕܹܝܢ ܕܘܼܒܵܪ̈ܲܝܗܘܿܢ ܢܝܼܫܵܐ ܠܢܲܦܫܲܢ", "ܘܲܒܼܗܘܿܢ ܢܸܕܡܸܐ ܒܝܲܕܼ ܨܸܒܼܝܵܢܵܐ ܫܲܦܝܵܐ ܘܕܲܟܼܝܵܐ ܀", ":ܢܡܲܟܸܿܟ ܢܲܦܫܲܢ ܐܲܝܟ ܒܲܪ ܥܲܡܪܲܡ ܕܲܣܢ̣ܵܐ ܚܘܼܬܼܪܵܐ", "ܘܢܲܟܸܿܣ ܥܵܘ̣ܠܵܐ ܐܲܝܟ ܐܹܠܝܼܵܐ ܕܛܲܢ ܟܹܐܢܵܐܝܼܬܼ ܀", ":ܗܸܢܘ̣ܿܢ ܛܲܥ̣ܢܘܼܗܝ ܠܝܘܼܩܪܹܗ ܕܥܵܡܵܐ ܐܲܝܟ ܟܲܫܝܼܪܹ̈ܐ", "ܚܢܲܢ ܬܵܘ ܢܸܦܠܘܼܚ ܐܵܦܸܢ ܗܵܫܵܐ ܒܫܘܼܠܵܡ ܝܵܘܡ̇ܐ ܀", ":ܘܐܸܢܗܘ̤ ܕܲܒܼܨܝܼܪ ܪܲܗܛܵܐ ܕܐܘܼܪܚܲܢ ܡ̣ܢ ܩܲܕܼܡ̇ܝܹ̈ܐ", "ܬܵܘ ܢܸܬܼܠܵܘܸܐ ܥܲܡ ܡܸܨܥܵܝܹ̈ܐ ܕܲܦܫܝܼܩܝܼܢ ܠܲܢ ܀", ":ܐܸܢܗܘ̤ ܕܲܥܣܸܩ ܥܲܡܠܹܗ ܕܡܘܼܫܹܐ ܐܵܦ ܕܐܹܠܝܼܵܐ", "ܗܵܐ ܕܵܢܝܼܐܹܝܠ ܕܲܦܫܝܼܩ ܨܵܘܡܹܗ ܘܢܝܼܚ ܦܘܼܠܚܵܢܹܗ ܀", ":ܬܠܵܬܼ ܫܵܒܼܘܿܥܝܼ̈ܢ ܨܵܡ ܕܵܢܝܼܐܹܝܠ ܒܦܲܓܼܪܹܗ ܘܢܲܦܫܹܗ", "ܘܕܲܟܿܝܼ ܠܸܒܹܿܗ ܡ̣ܢ ܣܲܢ̈ܝܵܬܼܵܐ ܥܲܡ ܗܲܕܿܡ̇ܘ̈ܗܝ ܀", ":ܒܫܘܼܠܵܡ ܨܵܘܡܹܗ ܩܲܒܸܿܠ ܐܵܦ ܗܘ̤ ܐܲܓܼܪܵܐ ܕܥܲܡܠܹܗ", "ܪܘܼܚ ܓܸܠܝܵܢܵܐ ܕܡܣܲܒܲܪ ܗ̄ܘ̣ܵܐ ܦܘܼܢܵܝ ܥܲܡܡܹ̈ܐ ܀", ":ܐܘܿ ܡ̇ܘܗܲܒܼܬܼܵܐ ܕܟܲܕܼ ܗܝ̤ ܪܲܒܵܐ ܗ̄ܝܼ ܡ̣ܢ ܢܵܣܘܿܒܹ̈ܐ", "ܠܵܐ ܡܸܬܼܒܲܨܪܵܐ ܟܲܕܼ ܡܸܬܼܦܲܠܓܼܵܐ ܒܲܡ̈ܢܵܘܵܬܼܵܐ ܀", ":ܐܘܿ ܢܵܣܘܿܒܹ̈ܐ ܕܡ̣ܢ ܚܲܕܼ ܓܲܙܵܐ ܢܣܲܒܼ݂ܘ ܦܘܼܪܥܵܢܵܐ", "ܘܥܬ݂ܲܪܘ ܗܸܢ̣ܘܿܢ ܘܩܵܘܝܼ ܥܘܼܬܼܪܵܐ ܐܲܝܟ ܡ̇ܐ ܕܐܝܼܬܼܵܘܗܝ ܀", ":ܠܚܲܕܼ ܦܘܼܪܥܵܢܵܐ ܐܲܫܘܝܼ ܐܸܢܘܿܢ ܠܲܒܼܢܲܝ̈ ܒܲܝܬܹܿܗ", "ܕܕܲܠܡܵܐ ܢܲܟܪܘܿܢ ܐܸܢ ܡܸܬܼܝܲܩܪܝܼܢ ܚܲܕܼ ܡ̣ܢ ܚܲܒܼܪܹܗ ܀", ":ܚܕܼܵܐ ܡ̇ܘܗܲܒܼܬܼܵܐ ܢܣܲܒܼ݂ܘ ܫܲܘܝܵܐܝܼܬܼ ܡ̣ܢ ܚܲܕܼ ܓܲܙܵܐ", "ܒܗܵܝ̇ ܕܬܼܪܲܨܘ ܗ̄ܘ̣ܵܘ ܨܸܒܼܝܵܢܲܝ̈ܗܘܿܢ ܠܘܵܬܼ ܚܲܕܼ ܢܝܼܫܵܐ ܀", ":ܒܗܘܿܢ ܙܵܕܹܩ ܠܲܢ ܠܡܸܬܿܕܲܡ̇ܝܘܼ ܒܦܘܼܠܚܵܢ ܨܵܘܡ̇ܐ", "ܘܲܒܼܥܸܩ̈ܒܼܬܼܵܐ ܕܕܼܘܼܒܵܪ̈ܲܝܗܘܿܢ ܠܡܸܪܗܲܛ ܟܠܫܵܥ ܀", ":ܥܲܡܗܘܿܢ ܢܸܚܙܘܿܩ ܒܝܲܕܼ ܨܼܒܼܝܵܢܵܐ ܪܘܼܚܵܢܵܝܵܐ", "ܕܢܡܲܢܥܘܼܢܵܢ ܠܘܵܬܼ ܟܘܼܠܟܵܢܵܐ ܕܚܘܼܕܵܬܼ ܟܠܵܐ ܀", ":ܒܐܘܼܪܚܵܐ ܕܨܵܘܡ̇ܐ ܢܸܪܕܹܿܐ ܦܲܓܼܪܲܢ ܥܲܡ ܪܼܥܝܵܢܲܢ", "ܥܲܡ ܕܲܠܝܼ̈ܠܹܐ ܕܡܲܢܲܥܘ ܘܲܡ̣ܛܵܘ ܠܐܲܬܼܪܵܐ ܕܚܲܝܹ̈ܐ ܀", ":ܠܵܐ ܐ̄ܢܵܫ ܢܚܸܙܘܿܩ ܥܲܡ ܣܲܓܝܼ̈ܐܹܐ ܒܐܘܼܪܚܵܐ ܕܦܲܬܼܝܵܐ", "ܕܕܲܠܡܵܐ ܢܸܫܡܲܥ ܥܲܡ ܣܲܓܿܝܼܐܹܐ ܕܙܸܠ ܠܐܲܒܼܕܵܢܵܐ ܀", ":ܡܫܝܼܚܵܐ ܪܹܫܲܢ ܕܲܪܫܲܢ ܒܡܸܠܵܘ̈ܗܝ ܠܗܵܝ̇ ܕܐܲܠܝܼܨܵܐ", "ܬܵܘ ܢܸܪܕܹܿܐ ܒܵܗ̇ ܕܢܸܫܡܲܥ ܡܸܢܹܗ ܕܬܼܵܘ ܐܸܬܼܒܲܣܲܡܘ ܀", ":ܐܵܦ ܗܘ̤ ܒܨܵܘܡ̇ܐ ܪܕܼܐ ܒܵܗ̇ ܠܘܼܩܕܼܡ ܒܝܲܕܼ ܚܘܼܡܣܵܢܵܐ", "ܘܡܲܢܲܥ ܘܲܡ̣ܛܐ ܠܘܵܬܼ ܫܘܼܠܵܡܵܐ ܕܲܓܼܡܝܼܪܘܼܬܼܵܐ ܀", ":ܒܛܲܟܼܣܵܐ ܕܥܲܒܼ̈ܕܹܿܐ ܕܲܡܝܼ ܐܵܦ ܗܘ̤ ܘܨܵܡ ܘܐܸܬܼܢܣܝܼ", ":ܘܒܼܵܬܲܪ ܨܵܘܡܹܗ ܙܚܝܘܼܗܝ ܟܸܢܫܹ̈ܐ ܕܪ̈ܘܼܚܵܢܵܝܹܐ", ":ܐܲܪܒܿܥܝܼܢ ܝܵܘܡܝܼ̈ܢ ܠܹܠܲܝ ܐܝܼܡܵܡ ܩ̣ܡ ܒܐܵܓܼܘܿܢܵܐ", "ܘܲܒܼܥܸܠܕܲܪܵܐ ܟܲܕܼ ܡܸܬܼܒܲܩܸܐ ܒܚܘܼܡܣܵܢ ܢܲܦܫܹܗ ܀", ":ܒܐܲܪܒܿܥܝܼܢ ܝܵܘܡܝܼ̈ܢ ܬܲܚܡܹܗ ܠܨܵܘܡܹܗ ܐܲܝܟ ܩܲܕܼܡܵܝܹ̈ܐ", "ܕܠܵܐ ܐ̄ܢܵܫ ܢܸܪܢܹܐ ܕܕܲܠܡܵܐ ܟܝܵܢܹܗ ܪܘܼܚܵܢܵܝܵܐ ܗ̄ܘ̣ ܀", ":ܒܛܲܟܼܣܵܐ ܕܐܲܚ̈ܵܘܗܝ ܘܕܲܟܼܢܵܘܵܬܹ̈ܗ ܕܲܡܝܼ ܒܨܵܘܡܹܗ", "ܕܠܵܐ ܢܸܬܼܢܲܟܼܪܸܐ ܠܥܹܝܢ ܚܲܙܵܝܵܘ̈ܗܝ ܕܕܼܵܡ ܠܵܘ ܐ̄ܢܵܫܵܐ ܗ̄ܘ̣ ܀", ":ܐ̄ܢܵܫܵܝܵܐ ܗ̄ܘ̣ܵܐ ܡ̣ܢ ܐ̄ܵܢܵܫܘܼܬܼܵܐ ܠܒܼܝܼܫܲܬܼ ܚܲܫܹ̈ܐ", "ܘܙܵܕܹܩ ܗ̄ܘ̣ܵܐ ܠܹܗ ܕܲܒܟܼܠ ܡܸܕܲܡ ܢܕܹܿܡܸܐ ܒܐ̄ܢܵܫܵܐ ܀", ":ܠܵܘ ܐ̄ܢܵܐ ܩܪܹܝܬܹܗ ܒܲܫܡܵܐ ܕܐ̄ܢܵܫܵܐ ܡܪܵܚܵܐܝܼܬܼ", "ܦܵܘܠܘܿܣ ܚܵܘܝܼ ܕܚܲܕܼܘܼ ܟܝܵܢܹܗ ܕܝܠܹܗ ܘܕܼܝܼܠܲܢ ܀", ":ܚܲܕܼ ܠܲܡ ܐܝܼܬܼܵܘܗܝ ܕܩܲܕܸܫ ܐ̄ܢܵܫܵܐ ܘܐ̄ܢܵܫܵܐ ܕܩܲܕܹܿܫ", "ܘܡܸܛܠ ܗܵܢܵܐ ܠܵܐ ܐܸܬܼܟܲܚܲܪ ܒܲܫܡܵܐ ܕܐܲܚܵܘ̈ܗܝ ܀", ":ܗܘ̤ ܬܘܼܒܼ ܟܲܢܝܹܗ ܒܕܼܘܼܟܿܬܼܐ ܐ̄ܚܪܹܬܼܵܐ ܒܫܸܡ ܒܲܪܢܵܫܵܐ", "ܟܲܕܼ ܩܵܪܹܐ ܠܹܗ ܚܲܕܼ ܡܸܨܥܵܝܵܐ ܘܚܲܕ ܒܲܪܢܵܫܵܐ ܀", ":ܘܐܸܢ ܡܼܬܿܬܿܩܠܝܼܢ ܗܲܪ̈ܛܝܼܩܹܐ ܒܡܸܠܲܬܼ ܦܵܘܠܘܿܣ", "ܢܸܫܡܲܥ ܡܸܢܹܗ ܕܐܵܦ ܗܘ̤ ܠܢܲܦܫܹܗ ܐ̄ܢܵܫܵܐ ܟܲܢܼܝ ܀", ":ܡ̇ܢ ܠܲܡ ܐܵܡ̇ܪܝܼܢ ܥܠܲܝ ܡܢܵܘܵܬܼ ܕܐܝܼܬܲܝ ܐ̄ܢܵܫܵܐ", "ܘܡ̇ܢ ܒܵܥܹ̇ܝܬܿܘܿܢ ܠܡܸܩܛܲܠ ܓܲܒܼܪܵܐ ܕܡܲܟܼܪܸܙ ܩܘܼܫܬܐ ܀", ":ܗܵܐ ܗܘ̤ ܘܐܚܵܘ̈ܗܝ ܒܲܫܡܵܐ ܕܐ̄ܢܵܫܵܐ ܩܪ̣ܵܐ ܠܲܟܼܝܵܢܹܗ", "ܠܡܵܢ ܥܵܛܹ̇ܝܢ ܠܹܗ ܗܲܪ̈ܲܛܝܼܩܹܐ ܠܫܸܡ ܐ̄ܢܵܫܘܬܼܐ ܀", ":ܡܸܣܢܵܐ ܣܵܢܹ̇ܝܢ ܠܲܟܼܝܵܢ ܦܲܓܼܪܲܢ ܒܲܕܼܡܘܼܬܼ ܡ̇ܐܢܝܼ", "ܘܡܸܛܠ ܗܵܕܹܐ ܢܵܨܹ̇ܝܢ ܥܲܡܲܢ ܐܲܝܟ ܢܘܼܟܼܪ̈ܵܝܹܐ ܀", ":ܒܗܵܘ̇ ܟܘܼܪܗܵܢܵܐ ܕܠܵܐ ܢܘܼܚܵܡܵܐ ܪܡܹܝܢ ܐܵܦ ܗܸܢܲܘ̣ܿܢ", "ܘܲܣܥܵܐ ܥܠܲܝܗܘܼܢ ܐܲܝܢܵܐ ܕܡܲܟܼܪܸܙ ܢܘܼܚܵܡ ܦܲܓܼܪܵܐ ܀", ":ܠܲܢܣܝܼܣܘܬܼܵܐ ܕܪ̈ܥܝܵܢܲܝܗܘܿܢ ܚܙܹ̇ܝܬܼ ܐܵܦ ܗܵܫܵܐ", "ܘܲܣܛܵܬ̤ ܡܸܠܲܬܼܝ ܡ̣ܢ ܡܲܪܕܿܝܼܬܼܐ ܕܐܘܼܪܚܹܗ ܕܨܵܘܡ̇ܐ ܀", ":ܒܐܘܼܪܚܵܐ ܕܨܵܘܡܵܐ ܚܸܙܩܲܬ̤ ܡܸܠܲܬܼܝ ܡ̣ܢ ܫܘܼܪܵܝܵܐ", "ܕܓܲܪܓܿܢܝ ܚܘܼܒܵܐ ܕܐ̄ܢܵܫܵܐ ܕܢܨܲܚ̣ܘ ܒܝܲܕܼ ܨܵܘܡܲܝܗܘܿܢ ܀", "ܩܲܠܝܼܠܵܐܝܼܬܼ ܪܗܛ̣ܘ ܚܘܼܫܵܒܲܝ̈ ܥܲܠ ܫܲܪ̈ܒܲܝܗܘܿܢ:", "ܕܐܸܩܒܿܘܿܥ ܐܸܢܘܿܢ ܐܲܝܟ ܡܲܚܙܝܼܬܼܵܐ ܩܕܼܵܡ ܨܲܝܵܡܹ̈ܐ ܀", ":ܒܥܸܠܲܬܼ ܨܵܘܡ̇ܐ ܕܥܲܒܼܕܲܝ̈ ܡܲܠܟܵܐ ܓܲܪܓܲܢܝ ܪܸܥܝܵܢܝ", "ܕܐܸܬܼܢܸܐ ܫܲܪܒܵܐ ܕܡܲܠܟܵܐ ܘܥܲܒܼܕܵܘ̈ܗܝ ܕܨܵܡ̣ܘ ܘܐܸܬܼܢܲܨܲܚܘ ܀", ":ܚܲܝܠܵܬܐ ܕܨܵܘܡܵܐ ܒܥܹ̇ܝܬܼ ܕܐܹܚܵܘܸܐ ܩܕܼܵܡ ܨܲܝܵܡܹ̈ܐ", "ܘܐܲܝܬܿܝܼܬܼ ܣܵܗ̈ܕܹܿܐ ܠܫܘܼܪܵܪ ܡܸܠܲܝ̈ ܡܲܠܟܵܐ ܘܥܲܒܼܕܵܘ̈ܗܝ ܀", ":ܐܵܦ ܙܵܕܹܩ ܠܹܗ ܠܐܲܝܢܵܐ ܕܕܼܵܐܹ̇ܝܢ ܢܵܘܡܘܿܣܵܐܝܼܬܼ", "ܕܒܲܟܼܬܼܝܼ̈ܒܼܵܬܼܵܐ ܡ̣ܢ ܒܹܝܬܼ ܐܲܪ̈ܟܹܿܐ ܢܫܲܪܲܪ ܡܸܠܵܘ̈ܗܝ ܀", ":ܓܲܙܲܝ̈ ܕܝܼܢܵܐ ܕܡܲܠܟܵܐ ܢܸܬܼܢܸܐ ܥܲܠ ܟܠ ܣܘܼܥܪܵܢ", "ܘܗܵܐ ܡܸܫܬܲܪܪܝܼܢ ܡܸܠܲܝ̈ ܦܘܼܡܲܢ ܠܘܵܬܼ ܫܵܡܘܿܥܹ̈ܐ ܀", ":ܨܵܘܡ̇ܐ ܕܟܼܠܝܘܿܡ ܗܵܕܹܐ ܗ̄ܝܼ ܥܸܠܬܹܗ ܠܘܵܬܼ ܦܵܪ̈ܘܿܫܹܐ", "ܕܐܲܝܟ ܕܡ̣ܢ ܠܲܚܡܵܐ ܙܵܕܹܩ ܕܲܢܨܘܼܡ ܐܵܦ ܡ̣ܢ ܥܵܘ̣ܠܵܐ ܀", ":ܘܬܼܘܼܒܼ ܐܵܦ ܐ̄ܪܵܙܵܐ ܗ̄ܘ̣ ܕܗܵܘ̇ ܬܘܼܩܵܢܵܐ ܕܠܵܐ ܡܸܬܼܚܲܒܲܠ", "ܕܕܲܠܵܐ ܐܘܼܟܼܠܵܐ ܚܵܐܹ̇ܝܢ ܦܲܓܼܪܹ̈ܐ ܐܲܝܟ ܪ̈ܘܼܚܵܢܹܐ ܀", ":ܐܝܼܬܼ ܒܹܗ ܥܸܠܵܬܼܵܐ ܐܵܦ ܚܘܼܡܵܢܵܐ ܕܡ̣ܢ ܒܝܼ̈ܫܵܬܼܵܐ", "ܕܡܵܐ ܕܡܸܬܼܩܲܦܲܚ ܦܲܓܼܪܵܐ ܒܨܵܘܡܵܐ ܢܛܲܟܸܿܣ ܪܲܗܛܹܗ ܀", ":ܥܸܠܬܼܵܐ ܕܨܵܘܡ̇ܐ ܕܐܲܪܒܿܥܝܼܢ ܝܵܘܡܝܼ̈ܢ ܦܘܼܪܣܵܐ ܗ̄ܘ̣ ܕܐܸܫܟܲܚܘ", "ܐܵܣܵܘܵܬܼ̈ܐ ܪ̈ܘܼܚܵܢܵܝܹܐ ܠܚܘܼܠܡܵܢ ܐ̄ܢܵܫܵܐ ܀", ":ܚܙ̣ܵܘ ܓܹܝܪ ܕܲܢܚܝܼܠ ܟܝܵܢܵܐ ܕܐ̄ܢܵܫܵܐ ܠܪܲܗܛܐ ܕܟܼܠܝܘܿܡ", "ܘܡܲܕܹܿܟܼܘ ܘܝܲܗ̣̄ܒܼܘ ܠܹܗ ܙܲܒܼܢܵܐ ܙܥܘܿܪܵܐ ܒܲܕܼܡܘܼܬܼ ܣܲܡܵܐ ܀", ":ܒܙܲܒܼܢܵܐ ܕܲܦܠܸܐ ܬܲܚܸܡܘ ܨܵܘܡ̇ܐ ܠܫܲܒܼܪܘܼܬܼ ܐ̄ܢܵܫܵܐ", "ܘܐܸܣܲܪ̣ܘ ܐܸܢܘܿܢ ܠܘܵܬܼ ܚܘܼܡܣܵܢܵܐ ܒܪܸܓܲܬܼ ܥܹܐܕܼܵܐ ܀", ":ܣܵܡ̣ܘܼܗܝ ܠܨܵܘܡ̇ܐ ܐܲܝܟ ܫܲܬܸܐܣܬܼܵܐ ܠܒܸܢܝܵܢ ܚܘܼܒܵܐ", "ܕܢܸܒܼܢܸܐ ܟܠܢܵܫ ܗܲܝܟܲܠ ܢܲܦܫܹܗ ܒܕܼܘܼܒܵܪ ܚܲܝܹ̈ܐ ܀", ":ܐܲܝܟ ܬܲܛܠܝܼܥܵܐ ܒܪܹܫ ܒܸܢܝܵܢܵܐ ܫܲܟܠܸܠܘ ܥܹܐܕܵܐ", "ܕܢܸܒܼܣܲܡ ܟܠܢܵܫ ܒܗܲܝܟܲܠ ܪܘܼܚܵܐ ܕܐ̄ܪܵܙ ܢܘܼܚܵܡܵܐ ܀", ":ܥܸܠܬܹܗ ܕܥܹܐܕܼܵܐ ܢܘܼܚܵܡ ܦܲܓܼܪܵܐ ܗ̄ܘ̣ ܘܦܘܼܪܩܵܢ ܢܲܦܫܵܐ", "ܘܫܲܦܝܼܪ ܐܲܠܸܦܘ ܘܦܲܓܼܪܵܐ ܘܢܲܦܫܵܐ ܢܨܘܼܡܘܼܢ ܐܲܟܲܚ̄ܕܼ ܀", ":ܪܫܝܼܡܵܐ ܒܹܗ ܬܘܼܒܼ ܐܵܦ ܙܵܟܼܘܼܬܹܗ ܕܡܲܠܟܵܐ ܕܪܵܘܡܵܐ", "ܕܲܙܟܼܵܐ ܘܙܲܟܿܝܼ ܘܩ̣ܵܡ ܘܐܸܬܼܢܲܚܲܡ ܘܢܲܚܸܡ ܟܠܵܐ ܀", ":ܒܫܘܼܠܵܡ ܨܵܘܼܡ̇ܐ ܕܐܲܪܒܿܥܝܼܢ ܝܵܘܡܝܼ̈ܢ ܪܫܲܡ̣ ܙܵܟܼܘܼܬܹܗ", "ܘܐܲܠܸܦ ܥܲܒܼܕܵܘ̈ܗܝ ܕܢܸܬܿܕܲܟܼܪܘܼܢܵܝܗܝ ܒܝܘܿܡ ܙܵܟܼܘܼܬܹܗ ܀", ":ܒܨܵܘܡܹܗ ܓܠ̣ܵܐ ܠܗܘܿܢ ܥܲܠ ܙܵܟܼܘܼܬܹܗ ܕܢܸܬܿܕܲܡܘܿܢ ܒܹܗ", "ܘܲܒܼܙܟܼܘܼܬܹܗ ܐܲܠܸܦ ܐܸܢܘܿܢ ܠܡܸܚܣܲܢ ܚܲܫܹ̈ܐ ܀", ":ܒܐܲܪܒܿܥܝܼܢ ܝܵܘܡܝܼ̈ܢ ܬܲܚܡܹܗ ܠܪ̈ܲܗܛܵܐ ܕܓܼܡܼܪܘܼܬܵܐ", "ܕܢܸܗܘܸܐ ܩܲܠܝܼܠ ܠܐܲܝܢܵܐ ܕܪܵܕܹܐ ܠܘܲܥܕܵܐ ܕܲܠܗܲܠ ܀", ":ܠܥܹܐܕ ܙܵܟܼܘܼܬܹܗ ܣܵܡ̣ܹܗ ܒܛܲܟܼܣܵܐ ܕܲܠܡܹܐܝܢ ܚܲܝܹ̈ܐ", "ܕܲܡܡܲܢܥܝܼܢ ܠܹܗ ܪ̈ܕܝܲܝ ܒܐܘܼܪܚܵܐ ܕܙܲܕܝܼܩܘܼܬܼܵܐ ܀", ":ܒܝܘܿܡ ܢܘܼܚܵܡܹܗ ܠܲܒܸܿܒܼ ܐܸܢܘܿܢ ܠܦܲܓܼܪ̈ܵܢܵܝܹܐ", "ܕܠܵܐ ܢܸܬܼܪܲܦܘܿܢ ܡ̇ܐ ܕܡܸܬܼܡܲܚܠܝܼܢ ܗܲܕܵܡܲܝ̈ܗܘܿܢ ܀", ":ܐ̄ܪܵܙ ܢܘܼܚܵܡܵܐ ܚܵܘܝܼ ܐܸܢܘܿܢ ܒܫܘܼܠܵܡ ܨܵܘܡ̇ܐ", "ܕܡ̇ܐ ܕܡܲܩܪܒܼܝܼܢ ܥܲܡ ܚܘܼܬܼܚܵܬܹ̈ܐ ܢܩܘܼܡܘܼܢ ܥܲܡܹܗ ܀", ":ܐܲܡܝܼܬܼܘ ܗܵܟܹܝܠ ܗܲܕܵܡܲܝ̈ܟܿܘܿܢ ܐܲܟܼܪܸܙ ܦܵܘܠܘܿܣ", "ܟܲܕ ܣܘܼܥܪ̈ܵܢܹܐ ܕܲܒܼܗܲܕܡܹ̈ܐ ܐܸܡ݂ܲܪ ܕܐܲܡܝܼܬܼܘ ܀", ":ܢܸܩܒܿܘܿܪ ܡ̇ܕܹܝܢ ܚܲܫܲܝ̈ ܦܲܓܼܪܵܢ ܒܩܲܒܼܪܵܐ ܕܨܵܘܡ̇ܐ", "ܕܢܸܫܘܸܐ ܠܚܲܝܹ̈ܐ ܒܫܘܼܠܵܡ ܨܵܘܡ̇ܐ ܒܝܘܿܡ ܢܘܼܚܵܡܵܐ ܀", ":ܥܲܡ ܣܸܦ̈ܘܵܬܼܵܐ ܢܨܘܼܡܝܼܢ ܐܲܟܲܚ̄ܕ ܙܵܘܥܹ̈ܐ ܘܪ̈ܓܼܫܹܐ", "ܘܐܲܝܟ ܕܲܒܼܩܲܒܼܪܵܐ ܢܣܝܼܡ ܣܘܼܥܪ̈ܵܢܹܐ ܕܡ̇ܝܘܿܬܼܘܼܬܼܵܐ ܀", ":ܢܨܘܼ̈ܡ̇ܢ ܥܲܝܢܹ̈ܐ ܕܠܵܐ ܢܸܬܼܒܲܩ̈ܝܵܢ ܙܲܠܝܼܠܵܐܝܼܬܼ", "ܐܵܦ ܡܲܫܡܲܥܬܼܵܐ ܕܲܠܡܵܐ ܬܩܲܒܸܿܠ ܡܹܐܟܲܠ ܩܲܪܨܵܐ ܀", ":ܢܨܘܼܡ ܠܸܫܢܵܐ ܣܢܹܐܓܼܪܵܐ ܕܙܵܘܥܸ̈ܐ ܘܲܕܗܲܕܵܡܹ̈ܐ", "ܘܢܸܦܪܘܿܥ ܫܘܼܒܼܚܵܐ ܐܲܝܟ ܥܲܪ̈ܒܼܵܐ ܕܲܟܼ̈ܢܵܘܵܬܹܗ ܀", ":ܢܨܘܼ̈ܡ̇ܢ ܐܝܼܕܹ̈ܐ ܡ̣ܢ ܦܘܼܠܚܵܢܵܐ ܕܓܲܢܵܒܼܘܼܬܵܐ", "ܘܪ̈ܓܼܠܹܐ ܥܲܡܗܹܝܢ ܡ̣ܢ ܕܠܡܸܪܗܲܛ ܠܡܸܣܲܒܼ ܕܲܐ̄ܚܪܹܝܢ ܀", ":ܢܨܘܼܡ ܪܸܥܝܵܢܵܐ ܡ̣ܢ ܚܘܼܫܵܒܹ̈ܐ ܗܵܘܢܵܐ ܘܠܸܒܵܐ", "ܕܕܵܠܡܵܐ ܢܸܥܠܘܼܢ ܚܲܫܹ̈ܐ ܠܢܲܦܫܵܐ ܐܲܝܟ ܕܲܠܟܲܪܣܵܐ ܀", ":ܢܨܘܼܡ ܡ̣ܢ ܠܲܚܡܵܐ ܘܡ̣ܢ ܟܠ ܚܲܫܝܼ̈ܢ ܕܟܼܣܹܝܢ ܘܲܓܼܠܹܝܢ", "ܕܢܸܬܸܿܠ ܟܲܣܝܵܐ ܐܲܓܼܪܵܐ ܠܦܲܓܼܪܲܢ ܘܲܠܪܸܥܝܵܢܲܢ ܀", ":ܗܵܢܵܘ̇ ܨܵܘܡ̇ܐ ܕܓܼܒܼܵܐ ܘܲܪܚܝܼܡ ܥܲܐ ܒܵܪܘܿܝܵܐ", "ܡ̇ܐ ܕܡܸܬܼܢܲܟܼܪܸܐ ܦܲܓܼܪܵܐ ܘܢܲܦܫܵܐ ܡ̣ܢ ܟܠ ܕܣܢܸܐ ܀", ":ܗܵܟܲܢ ܙܵܕܹܩ ܠܐܲܝܢܵܐ ܕܨܵܐܹ̇ܡ ܦܵܪܘܿܫܵܐܝܼܬܼ", "ܕܢܸܫܕܹܿܐ ܡܸܢܹܗ ܟܠ ܣܘܼܥܪ݁ܵܢܝܼܢ ܕܲܫܟܼܝܼܪ̈ܵܬܼܵܐ ܀", ":ܗܵܢ̇ܵܘ ܨܵܘܡ̇ܐ ܕܐܸܡ݂ܲܪ ܕܲܡܨܸܐ ܕܢܸܪܕܿܘܼܦ ܫܹܐܕܹ̈ܐ", "ܘܠܵܐ ܢܸܬܼܦܲܢܹܐ ܟܠܝܼܠ ܙܵܟܼܘܼܬܼܵܐ ܐܲܝܟ ܐܲܬܼܠܹܝܛܵܐ ܀", ":ܒܗܵܢܵܐ ܢܨܲܚ̣ܘ ܗ̄ܘ̣ܵܘ ܐܵܦ ܟܵܪ̈ܘܼܙܹܐ ܕܡܸܠܲܬܼ ܚܲܝܹ̈ܐ", ":ܘܪܲܡܪܸܡ ܐܸܢܘܿܢ ܚܲܝܠܵܐ ܕܪܘܼܚܵܐ ܠܥܹܝܢ ܚܙܵܝܹ̈ܐ", ":ܬܵܘ ܡ̇ܝܘܿܬܹ̈ܐ ܡܚܝܼܠܲܝ̈ ܚܲܝܠܵܐ ܐܸܬܼܓܵܘܵܪܘ ܒܹܗ", "ܕܲܡܨܸܐ ܗ̄ܘ̣ ܚܲܝܠܹܗ ܠܡܸܬܲܠ ܚܲܝܠܵܐ ܒܲܡܚܝܼܠܘܼܬܵܐ ܀", ":ܬܵܘ ܣܲܒܼܘ ܙܲܝܢܹܗ ܘܐܸܙܕܲܝܲܢܘ ܒܹܗ ܐܲܝܟ ܕܲܦܠܸܐ ܠܹܗ", "ܕܬܸܙܟܿܘܿܢ ܒܐܝܼܕܹܗ ܠܲܒܼܥܸܠܕܵܪܵܐ ܘܚܲܝ̈ܠܵܘܬܹܗ ܀", ":ܒܙܲܝܼܢܹܗ ܢܲܩܪܸܒܼ ܥܲܡ ܚܲܣܝܼܢܵܐ ܕܡܲܩܪܸܒܼ ܥܲܡܲܢ", "ܘܲܒܼܥܘܼܕܼܪܵܢܹܗ ܢܸܣܬܿܘܿܪ ܪܵܘܡܵܐ ܕܡ̇ܪܘܿܕܘܼܬܹܗ ܀", ":ܢܹܐܡܲܪ ܟܠܢܵܫ ܒܦܘܼܡ ܨܲܝܵܡܹ̈ܐ ܠܘܵܬܼ ܡ̇ܪܘܿܕܼܵܐ", "ܕܙܸܠ ܠܵܟ ܒܝܼܫܵܐ ܡܚܝܼܠ ܗ̄ܘ̣ ܚܲܝܠܵܐ ܠܘܼܩܒܲܠ ܨܵܘܡ̇ܐ ܀", ":ܓܹܐܪܹ̈ܐ. ܕܨܵܘܡ̇ܐ ܢܸܫܕܹܿܐ ܒܣܸܕܼܪ̈ܵܘܗܝ ܕܐܵܟܹܠܩܲܪܨܵܐ", "ܘܗܵܐ ܡܸܬܼܒܲܕܿܪܝܼܢ ܚܲܝ̈ܠܘܵܬܹܗ ܡ̣ܢ ܡܲܫܪܝܼܬܲܢ ܀", ":ܒܢܲܦܫܵܐ ܘܦܲܓܼܪܵܐ ܢܗܲܠܸܠ ܟܠܢܵܫ ܪܘܼܚܵܢܵܐܝܼܬܼ", "ܠܵܗܵܘ̇ ܕܲܕܪܲܫ ܠܲܢ ܐܘܼܪܚܐ ܠܪܵܘܡ̇ܐ ܒܝܲܕܼ ܙܵܟܼܘܼܬܹܗ ܀", "ܥܘܼܢܵܝܵܐ: ܒܪܝܼܟ ܕܲܒܼܨܵܘܡܹܗ ܚܲܪܲܪ ܠܲܢ: ܡ̣ܢ ܥܲܒܼܕܿܘܼܬܼܵܐ ܕܲܚܒܼܵܠܵܐ ܀"], "lines": ["ܡܐܡܪܐ ܥܣܝܪܝܐ", "ܕܚܲܕܼܒܿܫܲܒܵܐ ܩܲܕܼܡܵܝܵܐ ܕܨܵܘܡܵܐ", "ܥܘܼܢܵܝܵܐ", "ܒܪܝܼܟ ܕܲܒܼܨܵܘܡܹܗ ܕܪܲܫ ܠܲܢ ܐܘܼܪܚܵܐ. ܕܢܸܪܕܹܿܐ ܒܢܲܡ̈ܠܹܐ", ":ܠܐܲܬܼܪܵܐ ܕܙܲܡܢܲܢ: ܐܲܚܲܝ̈", ":ܪܸܥܝܵܢܝ ܡܲܠܟ݂ܲܢܝ ܕܐܹܡܲܪ ܕܝܼܢܵܐ ܥܲܡ ܚܘܼܫܵܒܲܝ̈", "ܕܲܪܚܸܡ̣ܘ ܦܸܗܝܵܐ ܘܲܣܢܵܘ ܛܲܟܼܣܵܐ ܕܡܸܠܲܬܼ ܚܲܝܹ̈ܐ ܀", ":ܒܕܼܝܼܢܵܐ ܥܲܠ̣ ܥܲܡܝ ܝܲܨܪܵܐ ܕܲܩܢܘܿܡܝ ܟܲܕܼ ܡܲܟܸܿܣ ܠܝܼ", "ܕܡܸܛܠ ܡ̇ܢܵܐ ܣܢܲܬܿ ܝܘܼܬܼܪܵܢܵܐ ܪܘܼܚܵܢܵܝܵܐ ܀", ":ܒܲܣܢܹܐܓܼܪܘܼܬܼܵܐ ܕܚܠܵܦ ܩܘܼܫܬܵܐ ܩܵܡ̣ܘ ܚܘܼܫܵܒܲܝ̈", "ܘܚܲܝܒܼܘܼܢܝ ܣܲܓܿܝܼ ܕܲܟܼܡܵܐ ܛܸܠܡܹ̇ܬܼ ܐܲܝܕܵܐ ܕܦܲܐܝܵܐ ܀", ":ܙܵܘܥܹ̈ܐ ܗܘ̤ܵܘ ܠܝܼ ܐܲܝܟ ܬܵܒܼܘܿܥܹ̈ܐ ܒܐܲܝܠܹܝܢ ܕܲܚܛܹ̇ܝܬܼ", "ܕܡ̇ܢܲܐ ܗ̄ܝܼ ܥܸܠܬܼܵܐ ܕܟܼܵܡ̣ܬܿ ܐܲܝܟ ܚܲܪܫܵܐ ܠܡܸܦܪܲܥ ܡܸܠܹ̈ܐ ܀", ":ܦܵܪܘܿܫܘܼܬܼܵܐ ܕܒܼܝܼ ܐܸܡܪܲܬ̤ ܥܲܡܝ ܐܲܝܟ ܕܲܒܼܕܝܼܢܵܐ", "ܕܡܵܢܵܐ ܚܛܹ̇ܝܬܼ ܠܵܟ ܕܣܲܡܝ̣ܬܿ ܪ̈ܓܼܫܲܝ ܡ̣ܢ ܒܘܼܝܵܢܵܐ ܀", ":ܐܲܝܟ ܫܸܢܬܼܵܐ ܩܪ̣ܵܢܝ ܘܐܲܥܝܼܪܲܢܝ ܗܵܘܢܵܐ ܥܝܼܪܵܐ", "ܕܩܘܼܡ ܛܲܒܿܝܼܥܵܐ ܘܢܲܦܸܨ ܝܘܼܩܪܵܐ ܕܡܲܐܝܼܢܘܼܬܼܵܟ ܀", ":ܥܕܲܡܵܐ ܠܐܸܡܲܬܼܝ ܕܵܡ̇ܟܼܬܿ ܘܫܵܠܹ̇ܿܝܬܿ ܡ̣ܢ ܕܲܠܡܸܦܠܲܚ", "ܫܡܲܥ ܩܵܠ ܨܼܦܪܵܐ ܕܲܡܚܲܣܸܕ ܠܹܗ ܠܲܚܒܸܢܵܢܵܐ ܀", ":ܟܲܕܿܘܼ ܓܲܡܲܪܬܿ ܝܵܘܡܲܝ̈ ܚܲܝܲܝ̈ܟ ܒܲܣܪܝܼܩܘܼܬܼܵܐ", "ܦܘܼܫ ܡ̣ܢ ܦܸܗܝܵܐ ܘܐܲܥܢܵܐ ܢܲܦܫܵܟ ܒܦܘܼܠܚܵܢ ܩܘܼܫܬܵܐ ܀", ":ܩܪܘܿܒܼ ܠܲܥܒܼܵܕܵܐ ܐܵܦܸܢ ܗܵܫܵܐ ܒܫܘܼܠܵܡ ܝܵܘܡܵܐ", "ܕܲܟܼܒܲܪ ܬܸܫܘܸܐ ܠܡܸܣܲܒܼ ܐܲܓܼܪܵܐ ܐܲܝܟ ܕܲܒܼܛܲܝܒܿܘܼ ܀", ":ܘܐܸܢܗܘ̤ ܕܲܡܚܝܼܠ ܚܲܝܠܵܐ ܕܪܸ̈ܓܼܫܲܝܟ ܡ̣ܢ ܣܘܼܥܪ̈ܵܢܹܐ", "ܐܵܦܸܢ ܡܸܠܹ̈ܐ ܦܪܘܿܥ ܐܲܝܟ ܕܲܡܨܸܐ ܐܲܝܢܵܐ ܕܚܲܝܵܒܼ ܀", ":ܗܵܐ ܣܲܗܸܕܿܬܵܟ ܗܵܘܢܵܐ ܒܟܸܣܝܵܐ ܩ̣ܪܵܢܝ ܘܐܸܡ݂ܲܪ ܠܝܼ", "ܚܙܝܼ ܠܵܐ ܬܸܫܡܲܥ ܗܵܝ̇ ܒܲܪܬܼ ܩܵܠܵܐ ܕܥܲܒܼܕܼܵܐ ܒܝܼܫܵܐ ܀", ":ܗܵܐ ܚܵܘܝܼܬܵܟ ܐܘܪܚܵܐ ܕܚܲܝܹ̈ܐ ܚܙܘܿܩ ܥܲܡ ܛܵܒܹ̈ܐ", "ܠܵܐ ܬܸܬܼܠܵܘܸܐ ܠܒܼܝܼܫܹ̈ܐ ܕܪܕܼܵܘ ܒܐܘܼܪܚܵܐ ܕܦܲܬܼܝܵܐ ܀", ":ܟܐܝܼ ܒܲܩܢܘܿܡܵܟ ܘܐܲܟܸܿܣ ܡܘܸܡܹ̈ܐ ܕܲܟܼܢܵܘ̈ܬܼܵܟ", "ܘܐܲܠܸܦ ܐܸܢܘܿܢ ܕܢܸܣܢܘܿܢ ܥܵܘ̣ܠܵܐ ܩܵܛܹ̇ܠ ܐ̄ܢܵܫܵܐ ܀", ":ܕܲܪܸܫ ܐܸܢܘܿܢ ܒܦܘܼܠܚܵܢ ܚܘܼܒܵܐ ܘܗܲܝܡܵܢܘܼܬܼܵܐ", "ܘܠܲܒܸܿܒܼ ܐܸܢܘܿܢ ܕܢܸܩܢܘܿܢ ܣܲܒܼܪܵܐ ܕܲܥܬܼܝܼ̈ܕܼܵܬܵܐ ܀", ":ܐܲܥܝܼܪ ܐܸܢܘܿܢ ܒܩܵܠ ܡܘܼܠܟܵܢܵܐ ܕܡܲܠܟܿܘܼܬܼ ܪܵܘܡܵܐ", "ܘܫܲܓܸܿܫ ܐܸܢܘܿܢ ܒܗܲܢܝܼܐܘܼܬܼܵܐ ܕܫܘܼܘܕܼܵܝ ܚܲܝܹ̈ܐ ܀", ":ܒܗܵܠܹܝܢ ܕܵܢܲܢܝ ܗܵܘܢܵܐ ܕܲܩܢܘܿܡܝ ܐܲܝܟ ܚܲܝܵܒܼܵܐ", "ܘܝܸܕܲܥܹ̇ܬܼ ܕܫܲܦܝܼܪ ܡܲܠܟܲܢܝ ܕܐܸܦܢܹܐ ܠܐܘܼܪܚܵܐ ܕܚܲܝܹ̈ܐ ܀", ":ܬܵܘ ܡܵܝܘܿܬܹ̈ܐ ܢܸܪܕܹܿܐ ܒܐܘܼܪܚܵܐ ܕܲܕܪܲܫ̣ܘ ܟܹܐܢܹ̈ܐ", "ܕܕܲܡ ܢܸܬܼܡܲܢܲܥ ܠܘܵܬܼ ܫܘܼܠܵܡܵܐ ܕܚܲܝܹ̈ܐ ܡܠܝܼܟܹܐ ܀", ":ܬܵܘ ܢܸܬܿܕܲܡܸܐ ܒܕܼܘܼܒܵܪ̈ܲܝܗܘܿܢ ܒܙܵܘܥܲܝ̈ ܢܲܦܫܵܐ", "ܘܢܸܦܪܿܘܿܥ ܢܝܼܫܵܐ ܕܚܘܼܡܣܵܢܲܝ̈ܗܘܿܢ ܩܕܼܲܡ ܪܸܥܝܵܢܲܢ ܀", ":ܡܸܢܗܘܿܢ ܢܹܐܠܲܦ ܕܐܲܝܠܹܝܢ ܬܵܒܲܥ̇ ܡܵܪܵܐ ܠܥܲܒܼܕܵܘ̈ܗܝ", "ܘܒܲܐܝܠܹܝܢ ܥܲܡܡܹ̈ܐ ܡܢܵܚ ܨܸܒܼܝܵܢܹܗ ܕܡܲܬܼܩܸܢ ܟܠܵܐ ܀", ":ܢܫܲܐܸܠ ܐܸܢܘܿܢ ܐܲܝܟ ܪ̈ܲܒܵܢܹܐ ܕܪ̈ܘܼܚܵܢܝܵܬܼܵܐ", "ܕܲܢܬܲܪܐܘܼܢܵܢ ܡ̣ܢ ܫܲܒܼܪܘܼܬܼܵܐ ܠܲܓܼܡܝܼܪܘܼܬܼܵܐ ܀", ":ܢܸܗܘܘܿܢ ܥܲܡܠܹ̈ܐ ܕܢܸܨܚܵܢܲܝ̈ܗܘܿܢ ܐܲܝܟ ܡܲܚܙܝܼܬܼܵܐ", "ܘܢܸܚܙܸܐ ܢܲܦܫܲܢ ܕܕܠܡܵܐ ܣܲܢܝܵܐ ܒܨܵܐܬܼܵܐ ܕܥܵܘ̣ܠܵܐ ܀", ":ܒܦܲܓܼܪܵܐ ܘܢܲܦܫܵܐ ܟܲܢܸܫܘ ܥܘܼܬܼܪܵܐ ܪܘܼܚܵܢܵܝܵܐ", "ܒܪܸ̈ܓܼܫܹܐ ܓܠܲܝܵ̈ܐ ܘܙܵܘܥܹ̈ܐ ܟܣܲܝܵ̈ܐ ܢܣܲܒܼ݂ܘ ܙܵܟܼܘܼܬܼܵܐ ܀", ":ܟܲܒܸܿܫܘ ܪܸ̈ܓܼܫܹܐ ܒܲܥܪܝܼܪ̈ܵܝܹܐ ܒܚܲܫܲܝ̈ ܦܲܓܼܪܵܐ", "ܘܫܲܝܸܢܘ ܙܵܘܥܹ̈ܐ ܒܝܲܕܼ ܚܘܼܡܣܵܢܵܐ ܕܡ̣ܢ ܚܘܼܬܼܚܵܬܹ̈ܐ ܀", ":ܒܛܲܟܼܣܵܐ ܝܲܗ̣̄ܒܼܘ ܠܹܗ ܐܘܼܟܼܠܵܐ ܠܦܲܓܼܪܵܐ ܕܠܵܐ ܢܸܬܼܒܲܥܪܲܪ", "ܘܲܒܼܡܘܼܫ̈ܚܵܬܼܵܐ ܪܗܸܛ ܪܸܥܝܵܢܵܐ ܥܲܡ ܗܲܕܵܡܹ̈ܐ ܀", ":ܦܓܼܘܼ̈ܕܹܐ ܕܨܵܘܡ̇ܐ ܐܲܪܡܝܼܘ ܙܵܘ̈ܥܹܐ ܥܲܠ ܗܲܕܵܡܹ̈ܐ", "ܘܲܪܗܸܛ̣ܘ ܐܲܟܲܚ̄ܕܼ ܪܸ̈ܓܼܫܹܗ ܘܙܵܘܥܹ̈ܐ ܠܘܲܥܕܵܐ ܕܚܲܝܹ̈ܐ ܀", ":ܒܨܵܘܡ̇ܐ ܟܲܕ ܢܘܼܗܝ ܠܦܲܓܼܪܵܐ ܝܲܥܢܵܐ ܐܲܝܟ ܕܲܒܼܢܝܼܪܵܐ", "ܕܢܸܗܘܸܐ ܦܵܠܲܚ ܒܐܸܫܟܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܘܲܟܼܒܲܪ ܗܵܕܹܐ ܒܐ̄ܪܵܙܵܐ ܝܲܠ̣ܦܘܼܗ̇ ܡ̣ܢ ܚܹܝܠ ܟܲܣܝܵܐ", "ܕܨܵܘܡ̇ܐ ܥܵܗܹ̇ܢ ܠܲܡܩܲܦܵܚܘܼ ܠܲܪ̈ܓܼܝܼܓܼܵܬܼܵܐ ܀", ":ܥܘܼܕܪܵܢ ܪܘܼܚܵܐ ܐܲܠܸܦ ܐܸܢܘܿܢ ܚܹܝܠ ܚܸܟܼܡܵܬܼ̈ܐ", "ܘܕܲܒܲܪܘ ܫܲܦܝܼܪ ܠܦܲܓܼܪܵܐ ܘܢܲܦܫܵܐ ܐܲܝܟ ܝܵܕܲܘܿܥܹ̈ܐ ܀", ":ܘܕܐܸܢ ܗܵܟܲܢܵܐ ܗ̄ܝܼ ܕܪܸܡܙܵܐ ܟܲܣܝܵܐ ܚܲܟܸܿܡ ܐܸܢܘܿܢ", "ܡ̣ܢ ܒܲܪ ܥܲܡܪܲܡ ܢܹܐܠܲܦ ܗܵܕܹܐ ܕܫܲܪܝܼ ܒܨܵܘܡ̇ܐ ܀", ":ܗܘ̤ ܩܲܕܼܡ̇ܝܵܬܼ ܕܲܪܫܵܗ̇ ܠܐܘܼܪܚܵܐ ܕܨܵܘܡܵܐ ܪܓܼܝܼܓܼܵܐ", "ܘܲܢܣܲܒܼ݂ ܥܘܼܬܼܪܵܐ ܕܪܘܼܚ ܓܸܠܝܵܢܹ̈ܐ ܒܫܘܼܠܵܡ ܨܵܘܡܹܗ ܀", ":ܡܸܢܸܗ̇ ܒܲܟܲܪ ܦܹܐܪܵܐ ܕܨܵܘܡܵܐ ܡܲܩܢܸܐ ܚܲܝܹ̈ܐ", "ܘܙܲܪܥܵܗ̣̇ ܒܐ̄ܢܵܫܵܐ ܠܗܲܢܝܼܐܘܼܬܼܵܐ ܕܐܘܼܟܼܠܵܐ ܕܡܸܢܹܗ ܀", ":ܗܘ̤ ܐܲܦܠܲܚ ܒܵܗ̇ ܒܦܵܠܚܘܼܬܼ ܨܵܘܡ̇ܐ ܪܘܼܚܵܢܵܝܬܵܐ", "ܘܲܢܣ݂ܲܒܼ ܐܲܓܼܪܵܐ ܐܲܦܣܘܿܢ̈ܝܵܬܼܵܐ ܕܲܥܬܼܝܼ̈ܕܼܵܬܼܵܐ ܀", ":ܗܘ̤ ܢ̣ܚܸܬܼ ܠܘܼܩܕܼܵܡ ܠܐܸܣܛܵܕܝܼܘܿܢ ܕܪ̈ܲܓܼܝܼܓܼܵܬܼܵܐ", "ܘܐܸܚܲܕܼ ܕܪܵܐ ܥܲܡ ܚܘܼܬܼܚܵܬܹ̈̄ܐ ܒܪܸܓܲܬܼ ܠܲܚܡܵܐ ܀", ":ܐܲܪܒܿܥܝܼܢ ܝܵܘܡܝܼ̈ܢ ܩ̣ܵܡ ܒܐܵܓܼܘܿܢܵܐ ܠܹܠܲܝ ܐܝܼܡܵܡ", "ܘܡ̣ܢ ܕܐܸܬܼܢܲܨܲܚ ܝܲܗ̣̄ܒܼ ܠܹܗ ܪܸܡܙܵܐ ܟܠܝܼܠ ܟܲܣ̈ܝܵܬܹܗ ܀", ":ܐܘܿ ܡ̇ܝܘܿܬܼܵܐ ܕܲܛܥ̣ܵܐ ܟܝܵܢܵܐ ܕܡ̇ܝܘܿܬܼܘܼܬܹܗ", "ܘܲܒܼܥ̣ܵܐ ܕܢܸܕܡܸܐ ܒܠܵܐ ܡܵܝܘܿܬܹ̈ܐ ܕܠܵܐ ܡܸܬܿܬܲܪܣܹܝܢ ܀", ":ܐܘܿ ܦܲܓܼܪܵܢܵܐ ܕܒܲܣܲܪ ܘܬܲܗܸܠ ܒܲܪ̈ܓܼܝܼܓܼܵܬܼܵܐ", "ܘܐܲܥܢܝܼ ܢܲܦܫܹܐ ܒܕܼܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܐܘܿ ܐܲܪܥܵܢܵܐ ܕܫܸܵܛ̣ ܠܲܥܝܵܕܹ̈ܐ ܐܪ̈ܥܵܢܵܝܹܐ", "ܘܟܲܕܼ ܥܲܠ ܐܲܪܥܵܐ ܗ̄ܘ̣ ܡܲܪܝ ܒܚܲܝܹ̈ܐ ܕܲܫܡܲܝܵܢܹ̈ܐ ܀", ":ܐܘܿ ܥܦܪܵܢܵܐ ܕܲܓܼܒܼܝܼܠ ܛܝܼܢܹܗ ܒܡܲܝ̈ܐ ܕܚܲܫܹ̈ܐ", "ܕܚܲܝܸܨܝܵܬܹܗ ܐܲܝܟ ܠܵܐ ܪܲܦܝܵܐ ܠܡܸܚܣܲܢ ܚܲܫܹ̈ܐ ܀", ":ܒܨܵܘܡܵܐ ܠܘܼܩܕܼܵܡ ܒ̣ܩܵܐ ܗܲܕܵܡ̇ܘ̈ܗܝ ܐܲܝܟ ܐܲܬܼܠܹܝܛܵܐ", "ܘܝܼܕܲܥ ܕܲܡܨܸܐ ܠܡܹܐܚܲܕܼ ܕܪܵܐ ܒܦܲܓܼܪܵܐ ܘܢܲܦܫܵܐ ܀", ":ܐܵܦ ܚܲܙܵܝܵܐ ܕܐܲܬܼܠܹܝܛܘܼܬܹܗ ܚܙ̣ܵܝܗܝ ܕܲܡܛܲܝܲܒܼ", "ܘܦܲܬܼ݂ܚܵܗ̇ ܩܕܵܡ̇ܘܗܝ ܠܐܸܣܛܵܕܝܼܘܿܢ ܕܲܣܬܼܝܼܪ̈ܬܼܵܐ ܀", ":ܥܲܠ ܕܐܸܬܼܒܲܩܝܼ ܒܓܲܙܲܝ̈ ܪܘܼܚܵܐ ܒܗܵܘܢܵܐ ܕܪܘܼܚܵܐ", "ܡܲܫ̣ ܟܲܣ̈ܝܵܬܵܐ ܕܠܵܐ ܡܸܬܿܕܲܪ̈ܟܵܢ ܐܸܠܵܐ ܠܪܘܼܚܵܐ ܀", ":ܓܠ̣ܵܐ ܠܹܗ ܪܸܡܙܵܐ ܚܹܝܠ ܐܝܼܬܼܘܼܬܼܵܐ ܕܐܝܼܬܼܵܘܗܝ ܡܸܡܬܼܘܿܡ", "ܘܲܣܦ݂ܲܩ ܚܲܝܠܹܗ ܠܘܵܬܼ ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ ܀", ":ܒܪܘܼܚܵܐ ܓܠ̣ܵܐ ܠܹܗ ܕܢܸܚܙܸܐ ܛܲܟܸܣܵܐ ܕܥܲܒܼ݂ܕܼ ܐܝܼܕܼܵܘ̈ܗܝ", "ܘܲܚܙ̣ܵܐ ܒܗܵܘܢܵܐ ܘܬܼܢܵܐ ܒܩܵܠܵܐ ܬܘܼܩܵܢ ܟܠܵܐ ܀", ":ܒܗܵܘܢܵܐ ܟܲܣܝܵܐ ܩܪ̣ܵܐ ܘܐܸܬܼܗܲܓܿܝܼ ܒܲܣܬܼܝܼܪ̈ܵܬܼܵܐ", "ܘܬܲܪܓܸܿܡ ܐܸܢܹܝܢ ܒܩܵܠܵܐ ܓܲܠܝܵܐ ܠܲܟܼܢܘܵܬܹ̈ܗ ܀", ":ܣܸܦܪܵܐ ܚܲܕܼܬܼܵܐ ܟ̣ܬܲܒܼ ܠܹܗ ܪܸܡܙܵܐ ܥܲܠ ܚܘܼܫܵܒܼܵܘ̈ܗܝ", "ܘܲܗ̣ܦܲܟ ܟܲܬ̣ܒܹܿܗ ܒܠܘܼܚܹ̈ܐ ܕܟܹܐܦܵܐ ܠܝܘܼܠܦܵܢ ܐ̄ܢܵܫܵܐ ܀", ":ܬܠܵܬܼ ܙܲܒܼܢܵܬܼܵܐ ܨܵܪ ܐܵܬܼ̈ܘܵܬܼܵܐ ܕܣܦܲܪ ܚܲܝܹ̈ܐ", "ܕܐܲܝܢܵܐ ܕܩܵܪܹܐ ܢܲܣܓܸܿܐ ܢܸܗܪܘܿܓܼ ܕܬܼܘܼܒܼ ܢܸܬܼܚܲܟܲܡ ܀", ":ܚܕܼܵܐ ܥܲܠ ܠܸܒܵܐ ܚܕܼܵܐ ܥܲܠ ܠܘܼܚܹ̈ܐ ܘܬܼܘܼܒܼ ܥܲܠ ܠܘܼܚܹ̈ܐ", "ܬܲܪܬܹܿܝܢ ܒܪܸܡܙܵܐ ܘܲܚܕܼܵܐ ܒܐܝܼܕܼܵܐ ܕܒܸܣܪ̈ܵܢܵܝܹܐ ܀", ":ܗܵܐ ܗܸܓܼܝܵܢܵܐ ܪܘܼܚܵܢܵܝܵܐ ܕܐܲܠܸܦ ܪܘܼܚܵܐ", "ܬܵܘ ܬܲܠܡܝܼ̈݊ܕܹܐ ܕܬܲܠܡܸܕܼ ܪܘܼܚܵܐ ܩܪܵܘ ܘܐܸܣܬܲܟܲܠܘ ܀", ":ܗܵܐ ܢܸܨܚܵܢܵܐ ܕܚܵܘܝܼ ܒܨܵܘܡ̇ܐ ܐܲܬܼܠܹܝܛ ܩܘܼܫܬܵܐ", "ܬܵܘ ܨܲܝܵܡܹ̈ܐ ܩܒܼܘܿܥܘ ܚܘܼܡܣܵܢܹܗ ܒܪܸ̈ܥܝܵܢܲܝܟܿܘܿܢ ܀", ":ܗܵܐ ܦܘܼܪܥܵܢܵܐ ܕܝܲܗ̣̄ܒܼ ܠܹܗ ܡܲܠܟܵܐ ܠܦܵܠܚܵܐ ܚܲܕܬܼܵܐ", "ܠܒܲܫܘ ܐܲܝܟ ܙܲܝܢܵܐ ܚܘܼܡܣܵܢ ܢܲܦܫܵܐ ܘܐܲܩܪܸܒܼܘ ܘܲܙܟܼܵܘ ܀", ":ܒܨܵܘܡ̇ܐ ܒܲܚ̣ܪܹܗ ܝܵ̇ܕܲܥ ܟܠܵܐ ܠܥܲܒܼܕܵܐ ܛܵܒܼܵܐ", "ܘܟܸܢ ܦܲܢܝܼ ܠܹܗ ܐܲܓܼܪܵܐ ܕܥܵܠܹܒܼ ܠܲܚܦܝܼܛܘܼܬܹܗ ܀", ":ܠܡܵܢ ܟܲܝ ܚ݂ܲܣܟܹܿܗ ܡ̣ܢ ܡܹܐܟܼܘܼܠܬܵܐ ܠܦܲܓܼܪܵܢܵܝܵܐ", "ܘܥܲܒܼ݂ܕܹܿܗ ܕܢܸܚܸܐ ܒܕܼܘܼܡܝܵܐ ܕܚܲܝܹ̈ܐ ܠܵܐ ܡܵܝܘܿܬܹ̈ܐ ܀", ":ܐ̄ܪܵܙܵܐ ܨܵܪ ܒܹܗ ܠܦܲܓܼܪ̈ܵܢܵܝܹܐ ܠܒܼܝܼܫܲܝ̈ ܚܲܫܹ̈ܐ", "ܟܲܕܼ ܠܵܐ ܐܘܼܟܼܠܵܐ ܚܵܐܹ̇ܝܢ ܒܐܲܬܼܪܵܐ ܕܡܲܠܟܿܘܼܬܼ ܪܵܘܡ̇ܐ ܀", ":ܐܵܦ ܗܝ̤ ܥܸܠܬܹܗ ܕܨܵܘܡܵܐ ܗܵܕܹܐ ܗ̄ܝܼ ܠܘܵܬܼ ܦܵܪ̈ܘܿܫܹܐ", "ܕܒܲܥܬܼܝܼ݁ܕܵܬܼܵܐ ܢܕܲܡܘܿܢ ܐ̄ܢܵܫܵܐ ܒܝܲܕܼ ܚܘܼܡܣܵܢܵܐ ܀", ":ܒܸܠܥܵܕܼ ܐܘܼܟܼܠܵܐ ܥܬܼܝܼܕܼܝܼܢ ܕܢܸܚܘܿܢ ܡܵܐ ܕܐܸܬܼܢܲܚܲܡܘ", "ܘܐܲܠܸܦ ܐܸܢܘܿܢ ܕܲܢܨܘܼܪܘܼܢܵܗ̇ ܒܚܲܝܹ̈ܐ ܕܲܬܼܢܵܢ ܀", ":ܚܕܲܬܵܐ ܗܵܘ̇ܝܵܐ ܠܡܵܝܘܿܬܼܘܼܬܼܵܐ ܒܗܵܘ̇ ܬܘܼܩܵܢܵܐ", "ܘܪܲܫ̣ܡܵܗ̇ ܒܐ̄ܪܵܙܵܐ ܩܕܼܵܡ ܥܲܝܢܲܝ̈ܗܘܿܢ ܕܲܢܕܲܡܘܿܢ ܒܵܗ̇ ܀", ":ܒܨܵܘܡܵܐ ܓܠ̣ܵܐ ܠܗܘܿܢ ܥܲܠ ܚܘܼܕܵܬܼܵܐ ܕܗܲܕܵܡܲܝ̈ܗܘܿܢ", "ܕܫܵܠ̇ܚܝܼܢ ܢܲܚܬܵܐ ܕܡ̇ܝܘܿܬܼܘܼܬܼܵܐ ܒܐܸܣܟܹܿܝܡ ܐܘܼܟܼܠܵܐ ܀", ":ܘܐܸܢܗܘ̤ ܕܨܵܘܡܵܐ ܓܠ̣ܵܐ ܠܲܢ ܐ̄ܪܵܙܵܐ ܕܚܘܼܕܵܬܼ ܦܲܓܼܪܲܢ", "ܡܲܢ ܠܵܐ ܢܸܣܢܸܐ ܠܐܲܪ̈ܥܵܢܝܵܬܵܐ ܘܢܸܪܚܲܡ ܚܘܼܒܹܿܗ ܀", ":ܐܸܢ ܬܘܼܩܵܢܵܐ ܕܟܼܠܡܵܐ ܕܲܗܘ̤ܵܐ ܒܹܗ ܐܸܬܼܒܲܕܿܩ", "ܡܲܢ ܠܵܐ ܢܚܲܡܣܸܢ ܒܦܘܼܠܚܵܢ ܥܡܲܠܹܗ ܕܢܸܫܘܸܐ ܠܐ̄ܪ̈ܵܙܹܐ ܀", ":ܐܸܢ ܒܲܪ ܥܲܡܪܲܡ ܕܪܚܸܡ ܚܘܼܒܹܿܗ ܙܲܗܝܹܗ ܒܫܘܼܒܼܚܵܐ", "ܡܲܢ̣ܘܼ ܕܠܵܐ ܢܫܝܼܛ ܐܲܪ̈ܥܵܢܵܝܵܬܼܵܐ ܘܢܸܬܼܒܲܕܩ ܠܹܗ ܀", ":ܐܸܢ ܡ̇ܝܘܿܬܼܵܐ ܩ̣ܢܵܐ ܙܲܗܝܘܼܬܼܵܐ ܒܐ̄ܪܵܙ ܒܵܪܘܿܝܵܐ", "ܡܲܢ ܠܵܐ ܢܒܲܣܲܪ ܥܲܠ ܟܠܡܸܕܲܡ ܘܠܹܗ ܢܸܬܼܪܲܓܼܪܲܓܼ ܀", ":ܐܲܝܟ ܡܲܚܙܝܼܬܼܵܐ ܩܲܒܼ݂ܥܹܗ ܠܨܵܘܡ̇ܐ ܡܘܼܫܹܐ", "ܘܬܸܚܒܲܬ̤ ܥܲܝܢܵܐ ܕܒܸܣܪ̈ܵܢܵܝܹܐ ܕܬܸܬܼܒܲܩܸܐ ܒܹܗ ܀", ":ܐܘܿ ܗܲܕܵܡܹ̈ܐ ܕܲܕܚܝܼܠܝܼܢ ܗ̄ܘ̣ܵܘ ܥܲܠ ܗܲܕܵܡܹ̈ܐ", "ܐܘܿ ܒܵܒܼܵܬܼ̈ܐ ܕܲܥܪ݂ܲܩ ܡܸܢܗܹܝܢ ܢܘܼܗܪܵܐ ܕܥܲܝܼܢܹ̈ܐ ܀", ":ܐܘܿ ܢܲܗܝܼܪܵܐ ܕܪܲܕܦܹܗ ܠܢܘܼܗܪܵܐ ܒܥܘܸܙܵܐ ܕܢܘܼܗܪܹܗ", ":ܐܘܿ ܣܸܦ̈ܘܵܬܼܵܐ ܐܲܦܲܝ̈ ܬܲܪܥܵܐ ܕܦܘܼܡܵܐ ܕܒܸܣܪܵܐ", "ܕܙܵܥ̣ܘ ܘܐܸܬܼܒܲܠܗܝܼܘ ܦܲܓܼܪܵܐ ܘܢܲܦܫܵܐ ܟܲܕܼ ܡܸܬܼܦܵܬܼ̈ܚܵܢ ܀", ":ܕܚܝܼܠ ܦܲܪܨܘܿܦܹܗ ܕܦܲܓܼܪܵܢܵܝܵܐ ܘܡܲܪܡܸܒܼ ܦܲܓܼܪܹ̈ܐ", "ܘܲܡܙܝܥ ܩܵܠܵܐ ܕܡܸܠܲܬܼ ܦܘܼܡܹܗ ܠܪ̈ܓܼܫܹܐ ܘܙܵܘܥܹ̈ܐ ܀", ":ܬܵܘ ܚܙܵܘ ܬܸܕܼܡܘܼܪܬܵܐ ܒܦܲܓܼܪܵܐ ܕܐ̄ܢܵܫܵܐ", "ܕܨܵܡ ܘܐܸܙܕܲܗܝܼ ܕܲܕܚܸܠܘܼ ܐ̄ܢܵܫܵܐ ܕܢܸܬܼܒܲܩܘܿܢ ܒܹܗ ܀", ":ܒܨܵܘܡܹܗ ܕܡܘܼܫܹܐ ܢܸܩܢܸܐ ܣܲܒܼܪܵܐ ܥܲܠ ܚܘܼܕܵܬܲܢ", "ܕܐܸܢ ܨܵܘܡ̇ܝܼܢܲܢ ܡ̣ܢ ܒܝܼ̈ܫܵܬܼܵܐ ܫܲܪܝܼܪ ܣܲܒܼܪܲܢ ܀", ":ܡ̣ܢ ܒܝܼ̈ܫܵܬܼܵܐ ܢܸܚܣܘܿܟ ܠܸܒܲܢ ܥܲܡ ܣܸܦ̈ܘܵܬܲܢ", "ܕܢܸܗܘܸܐ ܫܒܼܝܼܚܹ̈ܐ ܐܲܝܟ ܒܲܪ ܥܲܡܪܲܡ ܒܦܲܓܼܪܵܐ ܘܢܲܦܫܵܐ ܀", ":ܢܨܘܼܡ ܪܸܥܝܵܢܵܐ ܥܲܡ ܗܲܕܵܡܹ̈ܐ ܡ̣ܢ ܟܠ ܕܲܣܢܸܐ", "ܘܢܸܚܣܘܿܟ ܙܵܘܥܹ̈ܐ ܡ̣ܢ ܚܘܼܬܼܚܵܬܹ̈ܐ ܐܲܝܟ ܕܡ̣ܢ ܠܲܚܡܵܐ ܀", ":ܚܲܕܼ ܒܲܪܢܵܫܵܐ ܐܝܼܬܼܵܘܗܝ ܐ̄ܢܵܫܵܐ ܒܦܲܓܼܪܵܐ ܘܢܲܦܫܵܐ", "ܕܢܸܗܘܸܐ ܫܵܠܹ̇ܡ ܟܠܹܗ ܒܟܼܠܹܗ ܠܦܘܼܠܚܵܢ ܚܲܝܹ̈ܐ ܀", ":ܢܨܘܼܡܘܼܢ ܙܵܘܥܹ̈ܐ ܡ̣ܢ ܪܵܡܘܼܬܵܐ ܘܚܸܡܬܼܵܐ ܘܪܘܼܓܼܙܵܐ", "ܐܲܝܟ ܗܲܕܵܡܹ̈ܐ ܡ̣ܢ ܡܹܐܟܼܘܼܠܬܵܐ ܕܐܲܪ̈ܥܵܢܵܝܵܬܼܵܐ ܀", ":ܢܫܝܼܓܼ ܡ̣ܢ ܠܸܒܲܢ ܚܣܵܡܵܐ ܣܲܢܝܵܐ ܡܨܲܠܸܐ ܠܢܲܦܫܵܐ", "ܒܛܲܟܼܣܵܐ ܕܲܡܫܝܼܓܼ ܟܠܢܵܫ ܨܵܐܬܼܵܐ ܕܥܲܠ ܗܲܕܵܡܵܘ̈ܗܝ ܀", ":ܠܵܐ ܢܨܘܼܡ ܦܘܼܡܵܐ ܡ̣ܢ ܡܹܐܟܼܘܼܠܬܵܐ ܘܢܸܫܪܹܐ ܠܸܒܵܐ", "ܠܵܐ ܢܸܬܲܢܲܙܪܘܼܢ ܪ̈ܓܼܫܹܐ ܕܲܠܒܲܪ ܘܢܸܦܗܘܿܢ ܙܵܘܥܹ̈ܐ ܀", ":ܒܨܵܘܡ̇ܐ ܢܲܐܣܸܐ ܟܹܐܢܹ̈ܐ ܕܦܲܓܼܪܲܢ ܘܡܘܼܡܹ̈ܐ ܕܢܲܦܫܲܢ", "ܕܝܵ̇ܕܲܥ ܦܘܼܪܣܵܐ ܕܣܬܼܝܼܪ̈ܵܐ ܘܲܕܼܓܲܠ̈ܝܵܬܼܵܐ ܀", ":ܢܚܵܘܹܝܘܗܝ ܟܹܐܒܹ̈ܐ ܕܟܼܠܹܗ ܐ̄ܢܵܫܲܢ ܕܲܠܓܼܵܘ ܘܕܲܠܒܲܪ", "ܕܣܵܦܹ̇ܩ ܚܲܝܠܹܗ ܕܢܲܐܣܸܐ ܦܲܓܼܪܵܐ ܘܢܸܡܪܘܿܩ ܢܲܦܫܵܐ ܀", ":ܐܵܣܝܵܐ ܗ̄ܘ̣ ܛܵܒܼܵܐ ܕܡܲܐܣܸܐ ܡܲܓܵܢ ܠܲܡܡܲܚܲܝܵ̈ܐ", "ܘܥܵܨܹ̇ܒܼ ܒܪ̈ܲܚܡܹܐ ܬܒܼܵܪܵܐ ܕܥܵܘ̣ܠܵܐ ܘܡܲܩܢܸܐ ܚܲܝܹ̈ܐ ܀", ":ܚܢܵܢܵܐ ܘܪ̈ܲܚܡܹܐ ܡܡܲܕܹܿܟ ܝܵܗܹ̇ܒܼ ܐܲܝܟ ܣܲܡܡܵܢܹ̈ܐ", "ܘܣܲܒܼܪܵܐ ܘܚܘܼܒܵܐ ܡܲܫܩܸܐ ܒܟܵܪܣܵܐ ܕܗܲܝܡܵܢܘܼܬܼܵܐ ܀", ":ܗܲܢܝܼ ܟܵܣܹܗ ܠܲܕܼܫܵܬܹ̇ܐ ܠܹܗ ܒܗܲܝܡܵܢܘܼܬܼܵܐ", "ܕܚܲܠܝܘܼܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܟܲܣܝܵܐ ܒܓܼܵܘܗ ܀", ":ܢܸܒܼܥܵܐ ܗ̄ܘ̣ ܚܲܠܝܵܐ ܕܪܵܕܹܐ ܟܠܢܵܫ ܒܐܲܡܝܼܢܘܼܬܼܵܐ", "ܘܠܵܐ ܡܸܣܬܲܒܼܥܵܐ ܚܲܠܝܘܼܬܼ ܫܸܩܝܹܗ ܒܦܘܼܡ ܫܵܬܼܘܿܝܵܘ̈ܗܝ ܀", ":ܬܵܘ ܪܸ̈ܥܝܵܢܹܐ ܕܝܲܒܸܿܫ ܐܸܢܘܿܢ ܚܘܼܡܵܐ ܕܥܵܘ̣ܠܵܐ", "ܦܲܝܼܓܼܘ ܨܲܗܝܵܐ ܕܚܘܼܫܵܒܲܝ̈ܟܿܘܿܢ ܒܟܼܵܣ ܚܲܠܝܘܼܬܼܵܐ ܀", ":ܬܵܘ ܦܲܟܝܼܗܹ̈ܐ ܕܲܦܟ݂ܲܗܘ ܘܲܛܥ̣ܵܘ ܡ̣ܢ ܘܵܠܝܼܬܼܵܐ", "ܩܪܘܿܒܼܘ ܨܹܝܕ ܨܵܘܡܵܐ ܘܲܩܢܵܘ ܛܲܥܡܵܐ ܕܦܵܪܘܿܫܘܼܬܼܵܐ ܀", ":ܬܵܘ ܚܲܣܵܡܹ̈ܐ ܕܕܲܠܲܚ ܐܸܢܘܿܢ ܛܢܵܢܵܐ ܣܲܟܼܠܵܐ", "ܘܫܲܢܸܘ ܪܘܼܓܼܙܵܐ ܕܝܲܨܪܵܐ ܕܲܒܼܟܼܘܿܢ ܒܚܲܠܝܘܼܬܼ ܨܵܘܡ̇ܐ ܀", ":ܬܵܘ ܥܵܠܘܿܒܹ̈ܐ ܐܸܢܘܿܢ ܒܝܼܫܵܐ ܒܢܸܟܼܠܹܗ", "ܦܪܘܿܥܘ ܙܸܵܕ̈ܩܵܬܵܐ ܚܠܵܦ ܐܸܢ̈ܩܵܬܼܵܐ ܕܥܘܼܠܒܵܢܲܝ̈ܟܿܘܿܢ ܀", ":ܬܵܘ ܙܲܢܝܹ̈ܐ ܕܛܲܡܲܐܘ ܩܘܼܕܫܹ̈ܐ ܕܗܲܕܵܡܲܝ̈ܟܿܘܿܢ", "ܣܲܒܼܘ ܕܘܼܟܵܝܵܐ ܒܫܵܘܬܵܦܘܼܬܼܵܐ ܕܦܘܼܠܚܵܢ ܨܵܘܡ̇ܐ ܀", ":ܬܵܘ ܓܲܢܵܒܹ̈ܐ ܕܚܲܠܸܨܘ ܓܲܙܸ̈ܐ ܥܵܘܵܠܐܝܼܬܼ", "ܨܘܼܡܘ ܘܐܸܡܲܟܲܟܼܘ ܕܕܼܵܡ ܬܸܬܼܚܲܣܘܿܢ ܒܲܬܼܘܵܬܼ ܢܲܦܫܵܐ ܀", ":ܚܬܼܝܼܪܹ̈ܐ ܡܲܟܸܿܟܼܘ ܪܵܘܡ̇ܐ ܩܲܫܝܵܐ ܕܪܸ̈ܥܝܵܢܲܝܟܿܘܿܢ", "ܘܲܠܒܲܫܘ ܨܵܘܡ̇ܐ ܢܲܚܬܵܐ ܢܲܟܼܦܵܐ ܕܲܦܠܸܐ ܒܚܸܙܘܹܗ ܀", ":ܝܲܥܢܹ̈ܐ ܟܐܵܘ ܒܵܗ̇ ܒܪܲܒܿܘܼܬܼ ܟܲܪܣܵܐ ܒܩܵܠ ܫܲܘܝܘܼܬܼܵܐ", "ܘܐܲܚܘܿܕܘ ܒܐܲܦܹܝ̈ܗ̇ ܬܲܪܥܵܐ ܕܨܵܘܡ̇ܐ ܬܸܬܼܝܲܥܲܢ ܀", ":ܪ̈ܵܓܼܝ ܟܣܸܦܵܐ ܒܲܕܲܪܘ ܟܣܸܦܵܐ ܒܐܲܪܥܵܐ ܕܨܵܘܡ̇ܐ", "ܕܬܸܥܘܿܢ ܥܘܼܬܼܪܵܐ ܕܙܲܕܲܝܼܩܘܼܬܼܵܐ ܕܠܵܐ ܡܸܬܼܚܲܒܲܠ ܀", ":ܪ̈ܡܚܲܝ ܫܘܼܒܼܚܵܐ ܥܪܘܿܩܘ ܡ̣ܢ ܫܘܼܒܼܚܵܐ ܦܲܚܵܐ ܢܟܼܝܼܠܵܐ", "ܘܦܲܪܣܵܘ ܢܸܟܼܠܵܘ̈ܗܝ ܒܢܘܼܗܪܵܐ ܕܨܵܘܡ̇ܐ ܡܲܦܨܲܚ ܢܲܦܫܵܐ ܀", ":ܨܘܼܡ ܨܲܝܵܡܵܐ ܥܲܡ ܡܹܐܟܼܘܼܠܬܵܐ ܐܵܦ ܡ̣ܢ ܫܘܼܒܼܚܵܐ", "ܕܲܠܡܵܐ ܬܸܥܘܿܠ ܪܸܚܡܲܬܼ ܫܘܼܒܼܚܵܐ ܘܬܸܫܪܸܐ ܨܵܘܡ̇ܟ ܀", "ܟܠܝܼ ܣܸܦ̈ܘܵܬܼܵܟ ܡ̣ܢ ܪܘܼܛܵܢܵܐ ܐܲܝܟ ܕܡ̣ܢ ܠܲܚܡܵܐ:", "ܕܲܠܡܵܐ ܬܵܘܒܸܿܕܼ ܡܸܠܬܼܵܐ ܕܦܘܼܡ̇ܟ ܥܲܡܠܹ̈ܐ ܕܢܲܦܫܵܟ ܀", ":ܦܪܘܿܣ ܫܘܿܫܸܦܵܐ ܕܨܵܘܡ̇ܐ ܕܲܟܼܝܵܐ ܥܲܠ ܒܵܒܼܵܬܼ̈ܟ", "ܕܠܵܐ ܬܸܬܼܒܲܩܸܐ ܙܲܠܝܼܠܵܐܝܼܬܼ ܒܚܵܘܪܵܐ ܣܲܢܝܵܐ ܀", ":ܟܠܝܼ ܡ̣ܢ ܥܲܝܢܝ̈ܟ ܫܸܩܝܵܐ ܨܲܚܢܵܐ ܕܬܼܵܒܲܥ̇ ܦܲܓܪܵܐ", "ܘܐܲܫܩܵܐ ܐܸܢܹܝܢ ܟܵܣܵܐ ܢܲܟܼܦܵܐ ܕܩܲܕܿܝܼܫܘܼܬܼܵܐ ܀", ":ܥܲܝܢܵܐ ܪܦܝܼܬܼܵܐ ܗ̄ܝܼ ܘܲܩܒܸܐ ܒܓܼܵܘܗ̇ ܚܝܵܪܵܐ ܪܲܦܝܵܐ", "ܐܲܚܘܿܕܼ ܒܐܲܦܹܝ̈ܗ̇ ܬܪܲܥ ܨܸܒܼܝܵܢܵܐ ܕܲܟܼܢܝܼܟܼܘܼܬܼܵܐ ܀", ":ܘܼܪ̈ܝ ܢܸܩ̈ܒܼܵܬܼܵܐ ܒܫܲܦܝܘܼܬܼ ܨܵܘܡ̇ܐ ܐܲܝܟ ܡܲܚܙܝܼܬܼܵܐ", "ܘܲܡܪ̈ܘܿܩ ܡܘܼܡܹ̈ܐ ܕܪܸ̈ܥܝܵܢܲܝܟܹܿܝܢ ܐܲܝܟ ܕܐܲܦܲܝܟܹܿܝ̈ܢ ܀", ":ܢܲܟܸܿܦܝ̈ ܚܵܘܪܵܐ ܕܚܘܼܫܵܒܲܝܟܹܿܝ̈ܢ ܐܲܝܟ ܕܲܒܼܢܲܚ̈ܬܹܿܐ", "ܕܢܸܗܘܸܐ ܫܵܠܹ̇ܡ ܨܸܒܼܝܵܢ ܢܲܦܫܵܐ ܠܐܸܣܟܹܿܝܡ ܦܲܓܼܪܵܐ ܀", ":ܠܵܐ ܬܸܨܛܲܒܿܬܼܝܼܢ ܒܢܲܚ̈ܬܹܿܐ ܕܲܠܒܲܪ ܐܘܿ ܒܲܪܬܼ ܚܵܘܵܐ", "ܠܒܲܫܝ ܢܲܟܼܦܘܼܬܼܵܐ ܥܲܠ ܪܸܥܝܵܢܹܟܼܝ ܐܲܝܟ ܕܥܲܠ ܕܘܼܫܡܹܟܼܝ ܀", ":ܛܲܟܸܿܣ ܪܲܗܛܵܐ ܕܥܝܼܢܲܝ̈ ܠܸܒܹܿܟܼܝ ܐܲܝܟ ܗܲܠܟܼܵܬܹܟܼܝ̈", "ܕܠܵܐ ܢܸܬܿܬܲܩܠܘܼܢ ܫܲܒܼܪ̈ܲܝ ܠܸܒܵܐ ܒܙܲܠܝܼܠܘܼܬܹܟܼܝ ܀", ":ܒܨܘܿܪܝ ܡ̣ܢ ܨܸܒܼܬܵܐ ܕܥܲܠ ܗܲܕܵܡܲܝ̈ܟܿܝ ܘܨܲܒܸܿܬܼܝ ܗܵܘܢܹܟܼܝ", "ܡܪܘܿܩܝ ܪܸܥܝܵܢܹܟܼܝ ܐܲܝܟ ܦܲܪܨܘܿܦܹܟܼܝ ܒܪܲܟܼܝܘܼܬܼ ܢܲܦܫܵܐ ܀", ":ܚܙܵܝ ܠܵܐ ܬܸܗܘܹܝܢ ܥܸܠܲܬܼ ܟܸܫܠܵܐ ܒܨܸܒܼܬܵܐ ܕܐܲܦܲܝ̈ܟܿܝ", "ܕܲܠܡܵܐ ܬܩܲܒܿܠܝܼܢ ܕܝܼܢܵܐ ܥܦܝܼܦܵܐ ܕܲܚܛ݂ܲܝܬܿܝ ܘܐܲܚܛܝܼܬܿܝ ܀", ":ܫܡܲܥܝܼ ܩܘܼܛܪܵܓܼܵܐ ܕܪܲܒܿܘܼܬܼ ܥܵܘ̣ܠܹܟܼܝ ܡ̣ܢ ܢܵܡܘܿܣܵܐ", "ܕܲܡܓܲܢܸܐ ܠܒܼܝܼܫܘܼܬܼ ܝܲܨܪܟܼܝ ܡ̣ܢ ܟܠ ܥܵܘ̣ܠܵܝܼ̈ܢ ܀", ":ܗܵܐ ܚܵܘܝܼܬܹܿܟܼܝ ܡ̣ܢ ܢܵܡܘܿܣܵܐ ܡ̣ܢ ܕܲܟܼܝܵܢܵܐ", "ܕܚܲܠܝ ܡ̣ܢ ܢܸܓܼ̈ܕܹܿܐ ܘܫܐܲܠܝ ܪ̈ܲܚܡܹܐ ܥܲܕܼ ܐܝܼܬܼ ܙܲܒܼܢܵܐ ܀", ":ܠܒܲܫܘ ܐܲܝܟ ܙܲܝܢܵܐ ܚܲܝܠܹܗ ܕܨܵܘܡ̇ܐ ܓܲܒܼܪܹ̈ܐ ܘܢܸܫܹ̈ܐ", "ܕܠܲܝܬܿ ܦܘܼܪܫܵܢܵܐ ܒܐ̄ܪܵܙܵܐ ܚܲܕܼܬܼܵܐ ܕܨܵܪ ܠܲܢ ܒܐܝܼܕܹܗ ܀", ":ܚܕܼܵܐ ܫܲܘܝܘܼܬܼܵܐ ܕܗܵܘ̇ ܬܘܼܩܵܢܵܐ ܓܠ̣ܵܐ ܠܲܢ ܨܵܘܡ̇ܐ", "ܐܲܟܼܡܵܐ ܕܫܵܠܲܚ ܦܲܓܼܪܵܐ ܚܒܼܵܠܵܐ ܐܵܦ ܐܸܣܟܹܿܡܵܐ ܀", ":ܢܨܘܼܡ ܕܲܟܼܝܵܐܝܼܬܼ ܐܲܝܟ ܕܲܦܠܸܐ ܠܹܗ ܠܐ̄ܪܵܙ ܚܘܼܕܵܬܼܵܐ", "ܕܠܵܐ ܢܸܬܿܕܲܓܲܠ ܫܪܵܪܵܐ ܕܐ̄ܪܵܙܵܐ ܒܝܲܕܼ ܪܲܦܝܘܼܬܲܢ ܀", ":ܒܦܲܓܼܪܵܐ ܘܢܲܦܫܵܐ ܢܨܘܼܡ ܫܲܘܝܵܐܝܼܬܼ ܡ̣ܢ ܟܠ ܕܲܣܢܸܐ", "ܕܠܵܐ ܢܸܬܼܥܵܘܲܟ ܨܵܘܡܵܐ ܕܦܘܼܡܵܐ ܒܝܲܕܼ ܪܸܥܝܵܢܵܐ ܀", ":ܠܵܐ ܢܸܚܠܘܿܛ ܒܹܗ ܒܕܸܒܼܚܵܐ ܕܨܵܘܡܲܢ ܚܲܕܼ ܡ̣ܢ ܥܵܘ̣ܠܵܝܼ̈ܢ", "ܕܐܸܢ ܡܸܬܿܛܲܡܲܐ ܠܵܐ ܡܸܬܼܩܲܒܲܠ ܨܹܝܕܼ ܝܵ̇ܕܲܥ ܟܠ ܀", ":ܠܲܝܬܿ ܨܸܒܼܝܵܢܵܐ ܠܝܵ̇ܕܲܥ ܟܠܵܐ ܒܕܸܒܼܚܹ̈ܐ ܕܥܵܘ̣ܠܵܐ", "ܘܠܵܐ ܫܵܦܲܪ ܠܹܗ ܨܵܘܡ̇ܐ ܕܦܲܓܼܪܵܐ ܒܸܠܥܵܕܼ ܢܲܦܫܵܐ ܀", ":ܨܵܡ̣ܘ ܝܗ̄ܘܼܕܵܝܹ̈ܐ ܘܩܲܪܸܒܼܘ ܕܸܒܼܚܹ̈ܐ ܘܠܵܐ ܐܸܬܼܩܲܒܲܠܘ", "ܕܲܚܠܝܼܛܵܐ ܗ̄ܘ̣ܵܬܼ ܥܲܡ ܕܸܒܼܚܲܝ̈ܗܘܿܢ ܕܚܠܲܬܼ ܫܹܐܕܹ̈ܐ ܀", ":ܒܪܼ̈ܓܼܿܫܹܐ ܕܲܠܒܲܪ ܨܵܡ̣ܘ ܥܸܒܼܪ̈ܵܝܹܐ ܘܠܵܐ ܗ̄ܘ̣ܵܐ ܒܙܵܘܘܥܹ̈ܐ", "ܐܵܦ ܚܵܙܹ̇ܐ ܟܠ ܠܵܐ ܝܲܗ̄ܒܼ ܐܲܓܼܪܵܐ ܠܨܵܘܡ̇ܐ ܠܦܝܼܓܼܵܐ ܀", ":ܦܲܓܼܪܵܐ ܡܲܟܸܿܟܼܘ ܘܠܵܐ ܢܚ̣ܸܬܼ ܠܸܒܵܐ ܪܵܡܘܼܬܼܵܐ", "ܒܓܸܠܝܵܐ ܫܦ݂ܲܪܘ ܗ̄ܘ̣ܵܘ ܘܣܲܪܸܩ ܐܸܢܘܿܢ ܡ̣ܢ ܦܘܼܪܥܵܢܵܐ ܀", ":ܟܲܕܼܵܒܼܵܐܝܼܬܼ ܬܒܲܥ̣ܘ ܡܲܪ̈ܵܚܹܐ ܐܲܓܼܪܵܐ ܕܨܵܘܡ̇ܐ", "ܘܐܲܟܸܿܣ ܐܸܢܘܿܢ ܢܒܼܝܼܵܐ ܒܪܘܼܚܵܐ ܕܡܸܛܥܵܐ ܛܵܥܹ̇ܝܢ ܀", ":ܠܡܵܢܵܐ ܠܲܡ ܨܵܡ̄ܢ ܘܠܵܐ ܚܵܐܲ݁ܪ ܐܲܢ̄ܬܿ ܒܨܵܘܡܵܐ ܕܦܲܓܼܪܲܢ", "ܠܡܵܢ ܐܸܬܼܡܲܟܲܡܼܢ ܘܠܵܐ ܐܸܬܼܒܲܩܝܼܬܿ ܒܡܘܼܟܵܟ ܢܲܦܫܲܢ ܀", ":ܐܘܿ ܡ̣ܢ ܚܘܼܬܼܪܵܐ ܦܥܠܵܐ ܢܟܼܝܼܠܵܐ ܕܒܲܛܝܼܠ ܟܠ ܫܵܥ", "ܘܬܼܵܒܲܥ̇ ܐܲܓܼܪܵܐ ܐܲܝܟ ܟܲܫܝܼܪܵܐ ܠܡܵܪܹܐ ܟܲܪܡܵܐ ܀", ":ܐܘܿ ܪܵܡܘܼܬܼܵܐ ܣܲܬܵܐ ܕܒܼܪܵܐ ܓܠܝܼܙܲܬܼ ܦܹܐܪܹ̈ܐ", "ܕܕܼܵܝ̇ܢܵܐ ܒܚܓܘܼܨܦܵܐ ܥܲܡ ܦܲܠܵܚܵܐ ܕܗܵܐ ܠܲܡ ܛܲܠ̣ܡܲܢܝ ܀", ":ܠܥܸܙ ܓܸܠܝܵܢܵܐ ܕܐ̄ܪܵܙ ܒܵܪܘܿܝܵܐ ܒܠܸܫܵܢ ܒܸܣܪܵܐ", "ܘܐܲܟܸܿܣ ܐܸܢܘܿܢ ܕܲܟܼܕܵܒܼܵܐܝܼܬܼ ܨܵܡ̣ܘ ܘܐܸܬܼܡܲܟܲܟܼܘ ܀", ":ܠܵܐ ܠܲܡ ܬܨܘܼܡܘܼܢ ܐܲܝܟ ܗܵܢ ܨܵܘܡ̇ܐ ܢܒܼܝܼܵܐ ܬܲܪܓܸܿܡ", "ܠܵܐ ܒܵܥܹ̇ܐ ܐ̄ܢܵܐ ܡܘܼܟܵܟ ܦܲܓܼܪܵܐ ܘܪܵܡܘܼܬܼ ܢܲܦܫܵܐ ܀", ":ܗܵܢܵܘ̇ ܨܵܘܡ̇ܐ ܕܬܼܵܒܲܥ̇ ܨܸܒܼܝܢܝ ܡ̣ܢ ܨܲܝܵܡܹ̈ܐ", "ܠܡܸܫܪܵܐ ܩܸܛܪܹ̈ܐ ܕܩ̣ܛܲܪ ܥܵܘ̣ܠܵܐ ܒܓܼܵܘ ܪܸ̈ܥܝܵܢܹܐ ܀", ":ܐܸܢ ܒܵܥܹ̇ܐ ܐܲܢ̄ܬܿ ܕܢܸܗܘܸܐ ܨܵܘܡ̇ܟ ܕܟܹܐ ܡ̣ܢ ܡܘܼܡܹ̈ܐ", "ܚܘܼܢ ܩܲܪܝܼܒܼܵܟ ܒܚܘܼܒܵܐ ܘܪ̈ܲܚܡܹܐ ܘܗܵܐ ܩܲܒܸܿܠܬܹܿܗ ܀", ":ܗܵܐ ܐܲܠܸܦ ܠܲܢ ܢܒܼܝܼܵܐ ܕܪܘܼܚܵܐ ܙܢܲܝ̈ ܨܲܝܵܡܹ̈ܐ", "ܠܵܐ ܢܸܬܿܕܲܡܸܐ ܐܲܝܟ ܝܗ̄ܘܼܕܵܝܹ̈ܐ ܕܨܵܡ̣ܘ ܘܐܸܣܬܲܪܲܩܘ ܀", ":ܗܵܐ ܚܵܘܝܼ ܠܲܢ ܟܲܣܝܵܐ ܒܓܸܠܝܵܐ ܕܐܲܝܟܲܢ ܢܸܫܦܲܪ", "ܢܕܲܟܸܿܐ ܢܲܦܫܲܢ ܥܲܡ ܗܲܕܵܡܲܝ̈ܢ ܠܥܲܝܢܲܝ̈ ܟܲܣܝܵܐ ܀", ":ܗܵܐ ܒܲܕܸܿܩ ܠܲܢ ܨܸܒܼܝܵܢ ܚܘܼܒܹܿܗ ܒܝܲܕܼ ܐܹܫܲܥܝܵܐ", "ܢܸܬܼܩܲܢ ܟܠܫܵܥ ܐܲܝܟ ܨܼܒܼܝܵܢܹܗ ܒܐܲܝܠܹܝܢ ܕܲܡܢܵܚ ܀", ":ܢܸܣܥܸܐ ܚܘܼܬܼܪܵܐ ܡ̇ܘܒܸܿܕ ܥܲܡܠܹ̈ܐ ܕܦܲܓܼܪܵܐ ܘܢܲܦܫܵܐ", "ܘܢܸܪܚܲܡ ܢܝܼܫܵܐ ܕܡܲܟܿܝܼܟܼܘܼܬܼܵܐ ܕܡܲܚܸܐ ܡܲܓܵܢ ܀", ":ܢܸܥܩܘܿܪ ܢܸܟܼܠܵܐ ܡܲܪܝܼܪ ܟܘܼ̈ܒܹܿܐ ܡ̣ܢ ܪܸܥܝܵܢܲܢ", "ܘܢܸܨܘܿܒܼ ܫܲܝܢܵܐ ܡܫܲܝܸܢ ܟܠܵܐ ܒܓܼܵܘ ܡܲܚܫܲܒܼܬܲܢ ܀", "ܢܸܟܼܠܵܐ ܦܲܚܵܐ ܗ̄ܘ̣ ܕܲܟܼܣܸܐ ܒܢܲܦܫܵܐ ܐܲܝܟ ܕܲܒܼܦܲܚܬܵܐ:", "ܘܨܵܐܹ̇ܪܼ ܐ̄ܢܵܫܵܐ ܐܲܝܟ ܚܲܝ̈ܘܵܬܼܵܐ ܠܐܲܒܼܕܵܢ ܡ̇ܘܬܵܐ ܀", ":ܒܫܸܡ ܟܹܐܢܘܼܬܼܵܐ ܡܲܛܥܹܐ ܢܸܟܼܠܵܐ ܐܲܝܟ ܕܲܒܼܠܸܩܛܵܐ", "ܘܲܡܚܲܬܼܚܸܬܼ ܠܹܗ ܠܝܲܨܪܵܐ ܕܢܹܐܟܼܘܿܠ ܡܸܪܵܬܼ ܡ̇ܘܬܵܐ ܀", ":ܢܦܲܣܸܐ ܡ̇ܕܹܝܢ ܢܸܟܼܠܵܐ ܕܵܟܼܣܸܐ ܒܓܼܵܘ ܪܸܥܝܵܢܲܢ", "ܘܐܲܟܸܿܢ ܢܸܩܪܘܿܒܼ ܠܦܘܼܠܚܵܢ ܨܵܘܡ̇ܐ ܒܕܲܟܼܝܘܼܬܼ ܢܲܦܫܵܐ ܀", ":ܠܵܐ ܢܸܬܼܟܲܣܸܐ ܢܸܟܼܠܵܐ ܒܨܵܘܡܲܢ ܐܲܝܟ ܕܲܒܼܢܲܚܬܵܐ", "ܐܲܟܼܡܵܐ ܕܲܥܒ݂ܲܕܼܘ ܒܢܲܝ̈ ܐܝܼܙܲܪܥܹܝܠ ܕܨܵܡ̣ܘ ܘܐܸܨܛܲܢܲܥܘ ܀", ":ܠܵܐ ܢܸܫܬܲܡܲܫ ܡܹܐܟܼܠܩܲܪܨܵܐ ܒܲܢܙܝܼܪܬܲܢ", "ܐܲܟܼܡܵܐ ܕܥܸܒܼܕܲܬ̤ ܗܵܝ̇ ܫܵܛܝܼܬܵܐ ܠܢܵܒܼܘܿܬܼ ܚܲܣܝܵܐ ܀", ":ܗܵܪܟܵܐ ܢܸܚܙܸܐ ܓܘܼܢܚܵܐ ܪܲܒܵܐ ܕܲܣܥ݂ܲܪ ܢܸܟܼܠܵܐ", "ܕܟܲܣܝܼ ܢܦܫܹܗ ܒܐܸܣܟܹܿܝܡ ܨܵܘܡ̇ܐ ܘܫܲܡܸܫ ܩܸܛܠܵܐ ܀", ":ܙܘܼܥܘ ܨܲܝܵܡܹ̈ܐ ܡ݂ܢ ܩܵܠ ܩܸܛܠܵܐ ܕܲܗܘ̤ܵܐ ܒܨܵܘܡܵܐ", "ܘܲܕܼܚܲܠܘ ܕܲܠܡܵܐ ܡܣܲܬܲܪ ܢܸܟ̣ܠܵܐ ܒܪܸ̈ܥܝܵܢܲܝܟܿܘܿܢ ܀", ":ܚܙ̣ܵܘ ܕܲܠܡܵܐ ܐܝܼܬܼ ܕܒܼܵܥܹ̇ܐ ܕܢܸܥܠܘܿܒܼ ܒܲܕܼܡܘܼܬܼ ܐܵܚܵܒܼ", "ܘܚܵܫܹ̇ܠ ܢܸܟܼܠܵܐ ܕܢܸܩܛܘܿܠ ܚܲܒܼܪܹ ܕܢܹܐܪܲܬܼ ܢܸܟܼܣܵܘ̈ܗܝ ܀", ":ܘܐܸܢ ܠܵܐ ܩܵܛܹ̇ܠ ܐܲܝܢܵܐ ܕܥܵܠܹ̇ܒܼ ܒܲܕܼܡܘܼܬܼ ܐܵܚܵܒܼ", "ܠܒܼܵܚܲܪ ܠܸܒܵܐ ܐܲܝܟ ܩܵܛܘܿܠܵܐ ܗ̄ܘ̣ ܥܲܠ ܕܐܸܬܼܝܲܥܲܢ ܀", ":ܠܨܸܒܼܝܵܢ ܢܲܦܫܵܐ ܡܠܝܼܟ ܦܘܼܪܥܵܢܵܐ ܐܵܦ ܓܹܗܲܢܵܐ", "ܘܐܲܝܕܼܵܐ ܕܨܵܒܹ̇ܐ ܒܵܗ̇ ܡܸܙܕܲܕܲܩ ܐܵܦ ܡܸܬܼܚܲܝܲܒܼ ܀", ":ܐܵܦ ܒܲܪ ܥܲܡܪܝܼ ܨܒܼܵܐ ܘܐܸܬܼܪܲܓܼܪܲܓܼ ܠܲܕܼܠܵܐ ܕܝܼܠܹܗ", "ܘܩܲܛ̣ܠܹܗ ܣܲܝܦܵܐ ܕܨܸܒܼܝܵܢ ܢܲܦܫܵܐ ܕܲܩܛܲܠ ܚܲܒܼܪܹܗ ܀", ":ܒܝܲܕܼ ܨܸܒܼܝܵܢܵܐ ܩܲܛܠܹ݂ܗ ܠܢܵܒܼܘܿܬܼ ܘܠܵܐ ܗ̄ܘ̣ܵܐ ܒܣܲܝܦܵܐ", "ܘܗܵܐ ܡܲܠܟܵܐ ܗ̄ܘ̣ܵܐ ܘܠܵܐ ܩ̣ܛܲܠ ܒܐܝܼܕܼܵܘ̈ܗܝ ܐܸܠܵܐ ܒܠܸܒܹܿܗ ܀", ":ܒܢܲܚܬܵܐ ܕܣܲܝܦܵܐ ܟܲܣܝܲܬ̤ ܐܝܼܙܒܹܿܠ ܠܣܲܝܦܹܗ ܕܐܵܚܒܼ", "ܘܟܸܢ ܐܵܘܚܸܕܬܹܗ ܒܐܝܼܕܼܵܐ ܕܢܸܟܼܠܵܐ ܘܩܲܛܠܹܗ ܠܚܲܣܝܵܐ ܀", ":ܒܲܟܼܬܼܝܼ̈ܒܼܵܬܼܵܐ ܚܒܲܫܬܹܗ ܠܩܸܛܠܵܐ ܕܠܵܐ ܬܸܬܼܦܪܣܸܐ", "ܘܛܸܒܼܥܵܬ̤ ܒܐܲܦܵܘ̈ܗܝ ܛܲܒܼܥܵܐ ܕܡܲܠܟܵܐ ܕܠܵܐ ܬܸܬܿܕܲܓܲܠ ܀", ":ܓܙܘܿܪܝ ܠܲܡ ܨܵܘܡܵܐ ܐܘܿ ܫܵܛܝܼܬܼܵܐ ܣܲܢܝܲܬܼ ܨܵܘܡܵܐ", "ܘܐܵܘܬܸܿܒܼܝ ܠܢܵܒܼܘܿܬܼ ܒܪܹܫ ܨܲܝܵܡܹ̈ܐ ܨܲܗܝܲܝ̈ ܠܲܕܼܡܵܐ ܀", ":ܘܐܲܝܬܵܘ ܣܵܗ̈ܕܹܐ ܕܕܲܓܵܠܘܼܬܼܵܐ ܥܲܠ ܫܲܪܝܼܪܵܐ", "ܘܢܸܦܩܘܼܢ ܪܘܼܚܵܐ ܕܨܲܚܝܼ ܠܡܲܠܟܵܐ ܐܵܦ ܠܐܲܠܵܗܵܐ ܀", ":ܐܘܿ ܨܸܒܼܝܵܢܵܐ ܡܨܲܚܸܐ ܟܠܫܥܵ ܠܐܵܠܵܗ ܟܠܵܐ", "ܕܲܗܘ̤ܵܐ ܒܢܸܟܼܠܵܐ ܬܵܒܲܥ̇ ܨܲܥܪܵܐ ܒܐܸܣܟܹܿܡ ܚܘܼܒܵܐ ܀", ":ܐܸܡܲܬܼܝ ܐܲܚܸܒܼܬܿܝ ܐܘܼ ܫܵܛܝܼܬܼܵܐ ܠܫܸܡ ܒܵܪܘܿܝܵܐ", "ܘܐܲܝܟܲܢ ܝܲܩܲܪܬܿܝ ܛܲܟܼܣܲܝ̈ ܡܲܠܟܵܐ ܢܵܡܘܿܐܝܼܬܼ ܀", ":ܐܘܿ ܟܡܵܐ ܨܢܝܼܥܲܬܿ ܢܸܟܼܠܵܐ ܨܢܝܼܥܵܐ ܡ̇ܘܠܸܕܼ ܩܸܛܠܵܐ", "ܘܠܲܝܬܿ ܠܵܟ ܦܸܚܡܵܐ ܐܸܠܵܐ ܐܸܢ ܐܲܢ̄ܬܿ ܐܵܘ ܨܸܢ̈ܥܵܬܵܟ ܀", ":ܐܘܿ ܟܡܵܐ ܢܟܼܝܼܠܲܬܿ ܝܲܪܵܨܪܵܐ ܒܝܼܫܵܐ ܕܒܼܪܸܥܝܵܢܵܐ", "ܕܒܸܐܣܟܹܿܝܡ ܚܘܼܒܵܐ ܓܵܣܹ̇ܝܬܿ ܡܸܪܬܼܵܐ ܐܲܝܟ ܬܲܢܝܼܢܵܐ ܀", ":ܬܵܝܹ̈ܝܢ ܚܙܵܝܹ̈ܝܢ ܓܸܢܣܵܗ̇ ܕܚܵܘܵܐ ܪܘܼܫܥܵܗ̇ ܕܚܵܘܐ", "ܕܓܸܙܪܲܬ̤ ܨܵܘܡ̇ܐ ܘܐܸܫܕܬ̤ ܠܲܕܡ̇ܐ ܒܫܸܡ ܟܹܐܢܘܼܬܼܵܐ ܀", ":ܫܡܲܥܝܗ ܘܐܸܬܿܬܿܢܲܚܝ̈ ܡܲܪܝܼܪܵܐܝܼܬܼ ܥܲܬܿܝܼܪ̈ܵܬܼܵܐ", "ܥܲܠ ܗܵܢ ܓܘܼܢܚܵܐ ܕܣܸܥܪܲܬ̤ ܒܐܲܪܥܵܐ ܐܲܢ̄ܬܲܬܼ ܡܲܠܟܵܐ ܀", ":ܡܠܘܿܟܹ̈ܝܢ ܢܸܫܹ̈ܐ ܡܸܠܟܿܐ ܛܵܒܼܵܐ ܠܫܵܘܬܵܦܲܝ̈ܟܹܿܝܢ", "ܕܠܵܐ ܬܸܬܼܚܲܝ̈ܒܼܵܢ ܒܲܕܼܡܘܼܬܼ ܐܝܼܙܒܹܿܠ ܕܡܸܠܟܲܬ̤ ܩܸܛܠܵܐ ܀", ":ܠܵܐ ܬܸܬܿܛܦܝܼܣܘܼܢ ܓܲܒܼܪܹ̈ܐ ܠܡܸܠ̈ܟܹܿܐ ܕܙܲܠܝܼ̈ܠܵܬܼܵܐ", "ܕܠܵܐ ܬܸܬܼܦܲܪܣܘܿܢ ܒܲܕܡܘܼܬܼ ܐܵܚܵܒܼ ܕܪܲܓܼ ܘܐܸܬܼܦܲܪܣܝ ܀", ":ܠܵܐ ܐ̄ܢܵܫ ܢܸܚܠܘܿܛ ܢܸܟܼܠܵܐ ܒܨܵܡܹܗ ܐܲܝܟ ܥܵܘܵܠܹ̈ܐ", "ܕܠܵܐ ܢܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܕܐܵܫܕܲܝ̈ ܠܲܕܼܡ̇ܐ ܀", ":ܢܸܛܲܢ ܟܠܢܵܫ ܛܢܵܢܵܐ ܟܹܐܢܵܐ ܐܲܝܟ ܐܹܠܝܼܵܐ", "ܕܐܲܟܸܿܣ ܢܸܟܼܠܵܐ ܘܦܲܪܣܝܼ ܥܵܘ̣ܠܵܐ ܘܲܬܼܒܲܥ̣ ܠܲܕܼܡ̇ܐ ܀", ":ܒܨܵܘܡܹܗ ܢܸܕܼܡܘܿܢ ܪ̈ܵܚܡܲܝ ܨܵܘܡܵܐ ܕܲܟܼܡܵܐ ܥܲܙܝܼ", "ܕܨܵܡ ܡ̣ܢ ܠܲܚܡܵܐ ܘܡ̣ܢ ܚܘܼܬܼܚܵܬܹܐ ܘܛܲܢ ܘܐܸܬܼܢܲܨܲܚ ܀", ":ܒܡܘܼܫܹܐ ܕܲܡܝܼ ܐܵܦ ܗܘ̤ ܒܨܵܘܡܹܗ ܐܲܪܒܿܥܝܼܢ ܝܵܘܡܝܼ̈ܢ", "ܠܹܠܲܝ ܐܝܼܡܵܡ ܨܵܡ ܟܲܕܼ ܪܲܕܹܐ ܠܘܲܥܕܵܐ ܕܫܲܝܢܵܐ ܀", ":ܒܫܘܼܠܵܡ ܨܵܘܡܹܗ ܫ̣ܘܵܐ ܠܓܸܠܝܵܢܵܐ ܐܲܝܟ ܒܲܪ ܥܲܡܪܲܡ", "ܘܐܲܠܦܹܗ ܩܵܠܵܐ ܚܘܼܒܵܐ ܘܪ̈ܲܚܡܹܐ ܐܲܝܟ ܕܠܡܘܼܫܹܐ ܀", ":ܗܵܐ ܨܲܝܵܡܹ̈ܐ ܕܫܲܡܠܝܼܘ ܨܵܘܡ̇ܐ ܒܝܲܕܼ ܣܘܼܥܪ̈ܵܢܹܐ", "ܬܵܘ ܢܸܬܿܕܲܡܸܐ ܐܵܦܸܢ ܩܲܠܝܼܠ ܒܣܘܼܥܪ̈ܵܢܲܝܗܘܿܢ ܀", ":ܗܵܐ ܐܲܠܸܦܬܲܢ ܡܸܠܲܬܼ ܟܲܣܝܵܐ ܒܲܬܼܪܹܢ ܐ̄ܢܵܫܝܼ̈ܢ", "ܕܐܲܝܢܵܐ ܕܚܵܙܹ̈ܐ ܐܲܝܟ ܥܲܡܠܲܝ̈ܗܘܿܢ ܟܠܝܼܠܵܐ ܢܵܣܹ̇ܒܼ ܀", ":ܢܸܗܘܘܿܢ ܡ̇ܕܹܝܢ ܕܘܼܒܵܪ̈ܲܝܗܘܿܢ ܢܝܼܫܵܐ ܠܢܲܦܫܲܢ", "ܘܲܒܼܗܘܿܢ ܢܸܕܡܸܐ ܒܝܲܕܼ ܨܸܒܼܝܵܢܵܐ ܫܲܦܝܵܐ ܘܕܲܟܼܝܵܐ ܀", ":ܢܡܲܟܸܿܟ ܢܲܦܫܲܢ ܐܲܝܟ ܒܲܪ ܥܲܡܪܲܡ ܕܲܣܢ̣ܵܐ ܚܘܼܬܼܪܵܐ", "ܘܢܲܟܸܿܣ ܥܵܘ̣ܠܵܐ ܐܲܝܟ ܐܹܠܝܼܵܐ ܕܛܲܢ ܟܹܐܢܵܐܝܼܬܼ ܀", ":ܗܸܢܘ̣ܿܢ ܛܲܥ̣ܢܘܼܗܝ ܠܝܘܼܩܪܹܗ ܕܥܵܡܵܐ ܐܲܝܟ ܟܲܫܝܼܪܹ̈ܐ", "ܚܢܲܢ ܬܵܘ ܢܸܦܠܘܼܚ ܐܵܦܸܢ ܗܵܫܵܐ ܒܫܘܼܠܵܡ ܝܵܘܡ̇ܐ ܀", ":ܘܐܸܢܗܘ̤ ܕܲܒܼܨܝܼܪ ܪܲܗܛܵܐ ܕܐܘܼܪܚܲܢ ܡ̣ܢ ܩܲܕܼܡ̇ܝܹ̈ܐ", "ܬܵܘ ܢܸܬܼܠܵܘܸܐ ܥܲܡ ܡܸܨܥܵܝܹ̈ܐ ܕܲܦܫܝܼܩܝܼܢ ܠܲܢ ܀", ":ܐܸܢܗܘ̤ ܕܲܥܣܸܩ ܥܲܡܠܹܗ ܕܡܘܼܫܹܐ ܐܵܦ ܕܐܹܠܝܼܵܐ", "ܗܵܐ ܕܵܢܝܼܐܹܝܠ ܕܲܦܫܝܼܩ ܨܵܘܡܹܗ ܘܢܝܼܚ ܦܘܼܠܚܵܢܹܗ ܀", ":ܬܠܵܬܼ ܫܵܒܼܘܿܥܝܼ̈ܢ ܨܵܡ ܕܵܢܝܼܐܹܝܠ ܒܦܲܓܼܪܹܗ ܘܢܲܦܫܹܗ", "ܘܕܲܟܿܝܼ ܠܸܒܹܿܗ ܡ̣ܢ ܣܲܢ̈ܝܵܬܼܵܐ ܥܲܡ ܗܲܕܿܡ̇ܘ̈ܗܝ ܀", ":ܒܫܘܼܠܵܡ ܨܵܘܡܹܗ ܩܲܒܸܿܠ ܐܵܦ ܗܘ̤ ܐܲܓܼܪܵܐ ܕܥܲܡܠܹܗ", "ܪܘܼܚ ܓܸܠܝܵܢܵܐ ܕܡܣܲܒܲܪ ܗ̄ܘ̣ܵܐ ܦܘܼܢܵܝ ܥܲܡܡܹ̈ܐ ܀", ":ܐܘܿ ܡ̇ܘܗܲܒܼܬܼܵܐ ܕܟܲܕܼ ܗܝ̤ ܪܲܒܵܐ ܗ̄ܝܼ ܡ̣ܢ ܢܵܣܘܿܒܹ̈ܐ", "ܠܵܐ ܡܸܬܼܒܲܨܪܵܐ ܟܲܕܼ ܡܸܬܼܦܲܠܓܼܵܐ ܒܲܡ̈ܢܵܘܵܬܼܵܐ ܀", ":ܐܘܿ ܢܵܣܘܿܒܹ̈ܐ ܕܡ̣ܢ ܚܲܕܼ ܓܲܙܵܐ ܢܣܲܒܼ݂ܘ ܦܘܼܪܥܵܢܵܐ", "ܘܥܬ݂ܲܪܘ ܗܸܢ̣ܘܿܢ ܘܩܵܘܝܼ ܥܘܼܬܼܪܵܐ ܐܲܝܟ ܡ̇ܐ ܕܐܝܼܬܼܵܘܗܝ ܀", ":ܠܚܲܕܼ ܦܘܼܪܥܵܢܵܐ ܐܲܫܘܝܼ ܐܸܢܘܿܢ ܠܲܒܼܢܲܝ̈ ܒܲܝܬܹܿܗ", "ܕܕܲܠܡܵܐ ܢܲܟܪܘܿܢ ܐܸܢ ܡܸܬܼܝܲܩܪܝܼܢ ܚܲܕܼ ܡ̣ܢ ܚܲܒܼܪܹܗ ܀", ":ܚܕܼܵܐ ܡ̇ܘܗܲܒܼܬܼܵܐ ܢܣܲܒܼ݂ܘ ܫܲܘܝܵܐܝܼܬܼ ܡ̣ܢ ܚܲܕܼ ܓܲܙܵܐ", "ܒܗܵܝ̇ ܕܬܼܪܲܨܘ ܗ̄ܘ̣ܵܘ ܨܸܒܼܝܵܢܲܝ̈ܗܘܿܢ ܠܘܵܬܼ ܚܲܕܼ ܢܝܼܫܵܐ ܀", ":ܒܗܘܿܢ ܙܵܕܹܩ ܠܲܢ ܠܡܸܬܿܕܲܡ̇ܝܘܼ ܒܦܘܼܠܚܵܢ ܨܵܘܡ̇ܐ", "ܘܲܒܼܥܸܩ̈ܒܼܬܼܵܐ ܕܕܼܘܼܒܵܪ̈ܲܝܗܘܿܢ ܠܡܸܪܗܲܛ ܟܠܫܵܥ ܀", ":ܥܲܡܗܘܿܢ ܢܸܚܙܘܿܩ ܒܝܲܕܼ ܨܼܒܼܝܵܢܵܐ ܪܘܼܚܵܢܵܝܵܐ", "ܕܢܡܲܢܥܘܼܢܵܢ ܠܘܵܬܼ ܟܘܼܠܟܵܢܵܐ ܕܚܘܼܕܵܬܼ ܟܠܵܐ ܀", ":ܒܐܘܼܪܚܵܐ ܕܨܵܘܡ̇ܐ ܢܸܪܕܹܿܐ ܦܲܓܼܪܲܢ ܥܲܡ ܪܼܥܝܵܢܲܢ", "ܥܲܡ ܕܲܠܝܼ̈ܠܹܐ ܕܡܲܢܲܥܘ ܘܲܡ̣ܛܵܘ ܠܐܲܬܼܪܵܐ ܕܚܲܝܹ̈ܐ ܀", ":ܠܵܐ ܐ̄ܢܵܫ ܢܚܸܙܘܿܩ ܥܲܡ ܣܲܓܝܼ̈ܐܹܐ ܒܐܘܼܪܚܵܐ ܕܦܲܬܼܝܵܐ", "ܕܕܲܠܡܵܐ ܢܸܫܡܲܥ ܥܲܡ ܣܲܓܿܝܼܐܹܐ ܕܙܸܠ ܠܐܲܒܼܕܵܢܵܐ ܀", ":ܡܫܝܼܚܵܐ ܪܹܫܲܢ ܕܲܪܫܲܢ ܒܡܸܠܵܘ̈ܗܝ ܠܗܵܝ̇ ܕܐܲܠܝܼܨܵܐ", "ܬܵܘ ܢܸܪܕܹܿܐ ܒܵܗ̇ ܕܢܸܫܡܲܥ ܡܸܢܹܗ ܕܬܼܵܘ ܐܸܬܼܒܲܣܲܡܘ ܀", ":ܐܵܦ ܗܘ̤ ܒܨܵܘܡ̇ܐ ܪܕܼܐ ܒܵܗ̇ ܠܘܼܩܕܼܡ ܒܝܲܕܼ ܚܘܼܡܣܵܢܵܐ", "ܘܡܲܢܲܥ ܘܲܡ̣ܛܐ ܠܘܵܬܼ ܫܘܼܠܵܡܵܐ ܕܲܓܼܡܝܼܪܘܼܬܼܵܐ ܀", ":ܒܛܲܟܼܣܵܐ ܕܥܲܒܼ̈ܕܹܿܐ ܕܲܡܝܼ ܐܵܦ ܗܘ̤ ܘܨܵܡ ܘܐܸܬܼܢܣܝܼ", ":ܘܒܼܵܬܲܪ ܨܵܘܡܹܗ ܙܚܝܘܼܗܝ ܟܸܢܫܹ̈ܐ ܕܪ̈ܘܼܚܵܢܵܝܹܐ", ":ܐܲܪܒܿܥܝܼܢ ܝܵܘܡܝܼ̈ܢ ܠܹܠܲܝ ܐܝܼܡܵܡ ܩ̣ܡ ܒܐܵܓܼܘܿܢܵܐ", "ܘܲܒܼܥܸܠܕܲܪܵܐ ܟܲܕܼ ܡܸܬܼܒܲܩܸܐ ܒܚܘܼܡܣܵܢ ܢܲܦܫܹܗ ܀", ":ܒܐܲܪܒܿܥܝܼܢ ܝܵܘܡܝܼ̈ܢ ܬܲܚܡܹܗ ܠܨܵܘܡܹܗ ܐܲܝܟ ܩܲܕܼܡܵܝܹ̈ܐ", "ܕܠܵܐ ܐ̄ܢܵܫ ܢܸܪܢܹܐ ܕܕܲܠܡܵܐ ܟܝܵܢܹܗ ܪܘܼܚܵܢܵܝܵܐ ܗ̄ܘ̣ ܀", ":ܒܛܲܟܼܣܵܐ ܕܐܲܚ̈ܵܘܗܝ ܘܕܲܟܼܢܵܘܵܬܹ̈ܗ ܕܲܡܝܼ ܒܨܵܘܡܹܗ", "ܕܠܵܐ ܢܸܬܼܢܲܟܼܪܸܐ ܠܥܹܝܢ ܚܲܙܵܝܵܘ̈ܗܝ ܕܕܼܵܡ ܠܵܘ ܐ̄ܢܵܫܵܐ ܗ̄ܘ̣ ܀", ":ܐ̄ܢܵܫܵܝܵܐ ܗ̄ܘ̣ܵܐ ܡ̣ܢ ܐ̄ܵܢܵܫܘܼܬܼܵܐ ܠܒܼܝܼܫܲܬܼ ܚܲܫܹ̈ܐ", "ܘܙܵܕܹܩ ܗ̄ܘ̣ܵܐ ܠܹܗ ܕܲܒܟܼܠ ܡܸܕܲܡ ܢܕܹܿܡܸܐ ܒܐ̄ܢܵܫܵܐ ܀", ":ܠܵܘ ܐ̄ܢܵܐ ܩܪܹܝܬܹܗ ܒܲܫܡܵܐ ܕܐ̄ܢܵܫܵܐ ܡܪܵܚܵܐܝܼܬܼ", "ܦܵܘܠܘܿܣ ܚܵܘܝܼ ܕܚܲܕܼܘܼ ܟܝܵܢܹܗ ܕܝܠܹܗ ܘܕܼܝܼܠܲܢ ܀", ":ܚܲܕܼ ܠܲܡ ܐܝܼܬܼܵܘܗܝ ܕܩܲܕܸܫ ܐ̄ܢܵܫܵܐ ܘܐ̄ܢܵܫܵܐ ܕܩܲܕܹܿܫ", "ܘܡܸܛܠ ܗܵܢܵܐ ܠܵܐ ܐܸܬܼܟܲܚܲܪ ܒܲܫܡܵܐ ܕܐܲܚܵܘ̈ܗܝ ܀", ":ܗܘ̤ ܬܘܼܒܼ ܟܲܢܝܹܗ ܒܕܼܘܼܟܿܬܼܐ ܐ̄ܚܪܹܬܼܵܐ ܒܫܸܡ ܒܲܪܢܵܫܵܐ", "ܟܲܕܼ ܩܵܪܹܐ ܠܹܗ ܚܲܕܼ ܡܸܨܥܵܝܵܐ ܘܚܲܕ ܒܲܪܢܵܫܵܐ ܀", ":ܘܐܸܢ ܡܼܬܿܬܿܩܠܝܼܢ ܗܲܪ̈ܛܝܼܩܹܐ ܒܡܸܠܲܬܼ ܦܵܘܠܘܿܣ", "ܢܸܫܡܲܥ ܡܸܢܹܗ ܕܐܵܦ ܗܘ̤ ܠܢܲܦܫܹܗ ܐ̄ܢܵܫܵܐ ܟܲܢܼܝ ܀", ":ܡ̇ܢ ܠܲܡ ܐܵܡ̇ܪܝܼܢ ܥܠܲܝ ܡܢܵܘܵܬܼ ܕܐܝܼܬܲܝ ܐ̄ܢܵܫܵܐ", "ܘܡ̇ܢ ܒܵܥܹ̇ܝܬܿܘܿܢ ܠܡܸܩܛܲܠ ܓܲܒܼܪܵܐ ܕܡܲܟܼܪܸܙ ܩܘܼܫܬܐ ܀", ":ܗܵܐ ܗܘ̤ ܘܐܚܵܘ̈ܗܝ ܒܲܫܡܵܐ ܕܐ̄ܢܵܫܵܐ ܩܪ̣ܵܐ ܠܲܟܼܝܵܢܹܗ", "ܠܡܵܢ ܥܵܛܹ̇ܝܢ ܠܹܗ ܗܲܪ̈ܲܛܝܼܩܹܐ ܠܫܸܡ ܐ̄ܢܵܫܘܬܼܐ ܀", ":ܡܸܣܢܵܐ ܣܵܢܹ̇ܝܢ ܠܲܟܼܝܵܢ ܦܲܓܼܪܲܢ ܒܲܕܼܡܘܼܬܼ ܡ̇ܐܢܝܼ", "ܘܡܸܛܠ ܗܵܕܹܐ ܢܵܨܹ̇ܝܢ ܥܲܡܲܢ ܐܲܝܟ ܢܘܼܟܼܪ̈ܵܝܹܐ ܀", ":ܒܗܵܘ̇ ܟܘܼܪܗܵܢܵܐ ܕܠܵܐ ܢܘܼܚܵܡܵܐ ܪܡܹܝܢ ܐܵܦ ܗܸܢܲܘ̣ܿܢ", "ܘܲܣܥܵܐ ܥܠܲܝܗܘܼܢ ܐܲܝܢܵܐ ܕܡܲܟܼܪܸܙ ܢܘܼܚܵܡ ܦܲܓܼܪܵܐ ܀", ":ܠܲܢܣܝܼܣܘܬܼܵܐ ܕܪ̈ܥܝܵܢܲܝܗܘܿܢ ܚܙܹ̇ܝܬܼ ܐܵܦ ܗܵܫܵܐ", "ܘܲܣܛܵܬ̤ ܡܸܠܲܬܼܝ ܡ̣ܢ ܡܲܪܕܿܝܼܬܼܐ ܕܐܘܼܪܚܹܗ ܕܨܵܘܡ̇ܐ ܀", ":ܒܐܘܼܪܚܵܐ ܕܨܵܘܡܵܐ ܚܸܙܩܲܬ̤ ܡܸܠܲܬܼܝ ܡ̣ܢ ܫܘܼܪܵܝܵܐ", "ܕܓܲܪܓܿܢܝ ܚܘܼܒܵܐ ܕܐ̄ܢܵܫܵܐ ܕܢܨܲܚ̣ܘ ܒܝܲܕܼ ܨܵܘܡܲܝܗܘܿܢ ܀", "ܩܲܠܝܼܠܵܐܝܼܬܼ ܪܗܛ̣ܘ ܚܘܼܫܵܒܲܝ̈ ܥܲܠ ܫܲܪ̈ܒܲܝܗܘܿܢ:", "ܕܐܸܩܒܿܘܿܥ ܐܸܢܘܿܢ ܐܲܝܟ ܡܲܚܙܝܼܬܼܵܐ ܩܕܼܵܡ ܨܲܝܵܡܹ̈ܐ ܀", ":ܒܥܸܠܲܬܼ ܨܵܘܡ̇ܐ ܕܥܲܒܼܕܲܝ̈ ܡܲܠܟܵܐ ܓܲܪܓܲܢܝ ܪܸܥܝܵܢܝ", "ܕܐܸܬܼܢܸܐ ܫܲܪܒܵܐ ܕܡܲܠܟܵܐ ܘܥܲܒܼܕܵܘ̈ܗܝ ܕܨܵܡ̣ܘ ܘܐܸܬܼܢܲܨܲܚܘ ܀", ":ܚܲܝܠܵܬܐ ܕܨܵܘܡܵܐ ܒܥܹ̇ܝܬܼ ܕܐܹܚܵܘܸܐ ܩܕܼܵܡ ܨܲܝܵܡܹ̈ܐ", "ܘܐܲܝܬܿܝܼܬܼ ܣܵܗ̈ܕܹܿܐ ܠܫܘܼܪܵܪ ܡܸܠܲܝ̈ ܡܲܠܟܵܐ ܘܥܲܒܼܕܵܘ̈ܗܝ ܀", ":ܐܵܦ ܙܵܕܹܩ ܠܹܗ ܠܐܲܝܢܵܐ ܕܕܼܵܐܹ̇ܝܢ ܢܵܘܡܘܿܣܵܐܝܼܬܼ", "ܕܒܲܟܼܬܼܝܼ̈ܒܼܵܬܼܵܐ ܡ̣ܢ ܒܹܝܬܼ ܐܲܪ̈ܟܹܿܐ ܢܫܲܪܲܪ ܡܸܠܵܘ̈ܗܝ ܀", ":ܓܲܙܲܝ̈ ܕܝܼܢܵܐ ܕܡܲܠܟܵܐ ܢܸܬܼܢܸܐ ܥܲܠ ܟܠ ܣܘܼܥܪܵܢ", "ܘܗܵܐ ܡܸܫܬܲܪܪܝܼܢ ܡܸܠܲܝ̈ ܦܘܼܡܲܢ ܠܘܵܬܼ ܫܵܡܘܿܥܹ̈ܐ ܀", ":ܨܵܘܡ̇ܐ ܕܟܼܠܝܘܿܡ ܗܵܕܹܐ ܗ̄ܝܼ ܥܸܠܬܹܗ ܠܘܵܬܼ ܦܵܪ̈ܘܿܫܹܐ", "ܕܐܲܝܟ ܕܡ̣ܢ ܠܲܚܡܵܐ ܙܵܕܹܩ ܕܲܢܨܘܼܡ ܐܵܦ ܡ̣ܢ ܥܵܘ̣ܠܵܐ ܀", ":ܘܬܼܘܼܒܼ ܐܵܦ ܐ̄ܪܵܙܵܐ ܗ̄ܘ̣ ܕܗܵܘ̇ ܬܘܼܩܵܢܵܐ ܕܠܵܐ ܡܸܬܼܚܲܒܲܠ", "ܕܕܲܠܵܐ ܐܘܼܟܼܠܵܐ ܚܵܐܹ̇ܝܢ ܦܲܓܼܪܹ̈ܐ ܐܲܝܟ ܪ̈ܘܼܚܵܢܹܐ ܀", ":ܐܝܼܬܼ ܒܹܗ ܥܸܠܵܬܼܵܐ ܐܵܦ ܚܘܼܡܵܢܵܐ ܕܡ̣ܢ ܒܝܼ̈ܫܵܬܼܵܐ", "ܕܡܵܐ ܕܡܸܬܼܩܲܦܲܚ ܦܲܓܼܪܵܐ ܒܨܵܘܡܵܐ ܢܛܲܟܸܿܣ ܪܲܗܛܹܗ ܀", ":ܥܸܠܬܼܵܐ ܕܨܵܘܡ̇ܐ ܕܐܲܪܒܿܥܝܼܢ ܝܵܘܡܝܼ̈ܢ ܦܘܼܪܣܵܐ ܗ̄ܘ̣ ܕܐܸܫܟܲܚܘ", "ܐܵܣܵܘܵܬܼ̈ܐ ܪ̈ܘܼܚܵܢܵܝܹܐ ܠܚܘܼܠܡܵܢ ܐ̄ܢܵܫܵܐ ܀", ":ܚܙ̣ܵܘ ܓܹܝܪ ܕܲܢܚܝܼܠ ܟܝܵܢܵܐ ܕܐ̄ܢܵܫܵܐ ܠܪܲܗܛܐ ܕܟܼܠܝܘܿܡ", "ܘܡܲܕܹܿܟܼܘ ܘܝܲܗ̣̄ܒܼܘ ܠܹܗ ܙܲܒܼܢܵܐ ܙܥܘܿܪܵܐ ܒܲܕܼܡܘܼܬܼ ܣܲܡܵܐ ܀", ":ܒܙܲܒܼܢܵܐ ܕܲܦܠܸܐ ܬܲܚܸܡܘ ܨܵܘܡ̇ܐ ܠܫܲܒܼܪܘܼܬܼ ܐ̄ܢܵܫܵܐ", "ܘܐܸܣܲܪ̣ܘ ܐܸܢܘܿܢ ܠܘܵܬܼ ܚܘܼܡܣܵܢܵܐ ܒܪܸܓܲܬܼ ܥܹܐܕܼܵܐ ܀", ":ܣܵܡ̣ܘܼܗܝ ܠܨܵܘܡ̇ܐ ܐܲܝܟ ܫܲܬܸܐܣܬܼܵܐ ܠܒܸܢܝܵܢ ܚܘܼܒܵܐ", "ܕܢܸܒܼܢܸܐ ܟܠܢܵܫ ܗܲܝܟܲܠ ܢܲܦܫܹܗ ܒܕܼܘܼܒܵܪ ܚܲܝܹ̈ܐ ܀", ":ܐܲܝܟ ܬܲܛܠܝܼܥܵܐ ܒܪܹܫ ܒܸܢܝܵܢܵܐ ܫܲܟܠܸܠܘ ܥܹܐܕܵܐ", "ܕܢܸܒܼܣܲܡ ܟܠܢܵܫ ܒܗܲܝܟܲܠ ܪܘܼܚܵܐ ܕܐ̄ܪܵܙ ܢܘܼܚܵܡܵܐ ܀", ":ܥܸܠܬܹܗ ܕܥܹܐܕܼܵܐ ܢܘܼܚܵܡ ܦܲܓܼܪܵܐ ܗ̄ܘ̣ ܘܦܘܼܪܩܵܢ ܢܲܦܫܵܐ", "ܘܫܲܦܝܼܪ ܐܲܠܸܦܘ ܘܦܲܓܼܪܵܐ ܘܢܲܦܫܵܐ ܢܨܘܼܡܘܼܢ ܐܲܟܲܚ̄ܕܼ ܀", ":ܪܫܝܼܡܵܐ ܒܹܗ ܬܘܼܒܼ ܐܵܦ ܙܵܟܼܘܼܬܹܗ ܕܡܲܠܟܵܐ ܕܪܵܘܡܵܐ", "ܕܲܙܟܼܵܐ ܘܙܲܟܿܝܼ ܘܩ̣ܵܡ ܘܐܸܬܼܢܲܚܲܡ ܘܢܲܚܸܡ ܟܠܵܐ ܀", ":ܒܫܘܼܠܵܡ ܨܵܘܼܡ̇ܐ ܕܐܲܪܒܿܥܝܼܢ ܝܵܘܡܝܼ̈ܢ ܪܫܲܡ̣ ܙܵܟܼܘܼܬܹܗ", "ܘܐܲܠܸܦ ܥܲܒܼܕܵܘ̈ܗܝ ܕܢܸܬܿܕܲܟܼܪܘܼܢܵܝܗܝ ܒܝܘܿܡ ܙܵܟܼܘܼܬܹܗ ܀", ":ܒܨܵܘܡܹܗ ܓܠ̣ܵܐ ܠܗܘܿܢ ܥܲܠ ܙܵܟܼܘܼܬܹܗ ܕܢܸܬܿܕܲܡܘܿܢ ܒܹܗ", "ܘܲܒܼܙܟܼܘܼܬܹܗ ܐܲܠܸܦ ܐܸܢܘܿܢ ܠܡܸܚܣܲܢ ܚܲܫܹ̈ܐ ܀", ":ܒܐܲܪܒܿܥܝܼܢ ܝܵܘܡܝܼ̈ܢ ܬܲܚܡܹܗ ܠܪ̈ܲܗܛܵܐ ܕܓܼܡܼܪܘܼܬܵܐ", "ܕܢܸܗܘܸܐ ܩܲܠܝܼܠ ܠܐܲܝܢܵܐ ܕܪܵܕܹܐ ܠܘܲܥܕܵܐ ܕܲܠܗܲܠ ܀", ":ܠܥܹܐܕ ܙܵܟܼܘܼܬܹܗ ܣܵܡ̣ܹܗ ܒܛܲܟܼܣܵܐ ܕܲܠܡܹܐܝܢ ܚܲܝܹ̈ܐ", "ܕܲܡܡܲܢܥܝܼܢ ܠܹܗ ܪ̈ܕܝܲܝ ܒܐܘܼܪܚܵܐ ܕܙܲܕܝܼܩܘܼܬܼܵܐ ܀", ":ܒܝܘܿܡ ܢܘܼܚܵܡܹܗ ܠܲܒܸܿܒܼ ܐܸܢܘܿܢ ܠܦܲܓܼܪ̈ܵܢܵܝܹܐ", "ܕܠܵܐ ܢܸܬܼܪܲܦܘܿܢ ܡ̇ܐ ܕܡܸܬܼܡܲܚܠܝܼܢ ܗܲܕܵܡܲܝ̈ܗܘܿܢ ܀", ":ܐ̄ܪܵܙ ܢܘܼܚܵܡܵܐ ܚܵܘܝܼ ܐܸܢܘܿܢ ܒܫܘܼܠܵܡ ܨܵܘܡ̇ܐ", "ܕܡ̇ܐ ܕܡܲܩܪܒܼܝܼܢ ܥܲܡ ܚܘܼܬܼܚܵܬܹ̈ܐ ܢܩܘܼܡܘܼܢ ܥܲܡܹܗ ܀", ":ܐܲܡܝܼܬܼܘ ܗܵܟܹܝܠ ܗܲܕܵܡܲܝ̈ܟܿܘܿܢ ܐܲܟܼܪܸܙ ܦܵܘܠܘܿܣ", "ܟܲܕ ܣܘܼܥܪ̈ܵܢܹܐ ܕܲܒܼܗܲܕܡܹ̈ܐ ܐܸܡ݂ܲܪ ܕܐܲܡܝܼܬܼܘ ܀", ":ܢܸܩܒܿܘܿܪ ܡ̇ܕܹܝܢ ܚܲܫܲܝ̈ ܦܲܓܼܪܵܢ ܒܩܲܒܼܪܵܐ ܕܨܵܘܡ̇ܐ", "ܕܢܸܫܘܸܐ ܠܚܲܝܹ̈ܐ ܒܫܘܼܠܵܡ ܨܵܘܡ̇ܐ ܒܝܘܿܡ ܢܘܼܚܵܡܵܐ ܀", ":ܥܲܡ ܣܸܦ̈ܘܵܬܼܵܐ ܢܨܘܼܡܝܼܢ ܐܲܟܲܚ̄ܕ ܙܵܘܥܹ̈ܐ ܘܪ̈ܓܼܫܹܐ", "ܘܐܲܝܟ ܕܲܒܼܩܲܒܼܪܵܐ ܢܣܝܼܡ ܣܘܼܥܪ̈ܵܢܹܐ ܕܡ̇ܝܘܿܬܼܘܼܬܼܵܐ ܀", ":ܢܨܘܼ̈ܡ̇ܢ ܥܲܝܢܹ̈ܐ ܕܠܵܐ ܢܸܬܼܒܲܩ̈ܝܵܢ ܙܲܠܝܼܠܵܐܝܼܬܼ", "ܐܵܦ ܡܲܫܡܲܥܬܼܵܐ ܕܲܠܡܵܐ ܬܩܲܒܸܿܠ ܡܹܐܟܲܠ ܩܲܪܨܵܐ ܀", ":ܢܨܘܼܡ ܠܸܫܢܵܐ ܣܢܹܐܓܼܪܵܐ ܕܙܵܘܥܸ̈ܐ ܘܲܕܗܲܕܵܡܹ̈ܐ", "ܘܢܸܦܪܘܿܥ ܫܘܼܒܼܚܵܐ ܐܲܝܟ ܥܲܪ̈ܒܼܵܐ ܕܲܟܼ̈ܢܵܘܵܬܹܗ ܀", ":ܢܨܘܼ̈ܡ̇ܢ ܐܝܼܕܹ̈ܐ ܡ̣ܢ ܦܘܼܠܚܵܢܵܐ ܕܓܲܢܵܒܼܘܼܬܵܐ", "ܘܪ̈ܓܼܠܹܐ ܥܲܡܗܹܝܢ ܡ̣ܢ ܕܠܡܸܪܗܲܛ ܠܡܸܣܲܒܼ ܕܲܐ̄ܚܪܹܝܢ ܀", ":ܢܨܘܼܡ ܪܸܥܝܵܢܵܐ ܡ̣ܢ ܚܘܼܫܵܒܹ̈ܐ ܗܵܘܢܵܐ ܘܠܸܒܵܐ", "ܕܕܵܠܡܵܐ ܢܸܥܠܘܼܢ ܚܲܫܹ̈ܐ ܠܢܲܦܫܵܐ ܐܲܝܟ ܕܲܠܟܲܪܣܵܐ ܀", ":ܢܨܘܼܡ ܡ̣ܢ ܠܲܚܡܵܐ ܘܡ̣ܢ ܟܠ ܚܲܫܝܼ̈ܢ ܕܟܼܣܹܝܢ ܘܲܓܼܠܹܝܢ", "ܕܢܸܬܸܿܠ ܟܲܣܝܵܐ ܐܲܓܼܪܵܐ ܠܦܲܓܼܪܲܢ ܘܲܠܪܸܥܝܵܢܲܢ ܀", ":ܗܵܢܵܘ̇ ܨܵܘܡ̇ܐ ܕܓܼܒܼܵܐ ܘܲܪܚܝܼܡ ܥܲܐ ܒܵܪܘܿܝܵܐ", "ܡ̇ܐ ܕܡܸܬܼܢܲܟܼܪܸܐ ܦܲܓܼܪܵܐ ܘܢܲܦܫܵܐ ܡ̣ܢ ܟܠ ܕܣܢܸܐ ܀", ":ܗܵܟܲܢ ܙܵܕܹܩ ܠܐܲܝܢܵܐ ܕܨܵܐܹ̇ܡ ܦܵܪܘܿܫܵܐܝܼܬܼ", "ܕܢܸܫܕܹܿܐ ܡܸܢܹܗ ܟܠ ܣܘܼܥܪ݁ܵܢܝܼܢ ܕܲܫܟܼܝܼܪ̈ܵܬܼܵܐ ܀", ":ܗܵܢ̇ܵܘ ܨܵܘܡ̇ܐ ܕܐܸܡ݂ܲܪ ܕܲܡܨܸܐ ܕܢܸܪܕܿܘܼܦ ܫܹܐܕܹ̈ܐ", "ܘܠܵܐ ܢܸܬܼܦܲܢܹܐ ܟܠܝܼܠ ܙܵܟܼܘܼܬܼܵܐ ܐܲܝܟ ܐܲܬܼܠܹܝܛܵܐ ܀", ":ܒܗܵܢܵܐ ܢܨܲܚ̣ܘ ܗ̄ܘ̣ܵܘ ܐܵܦ ܟܵܪ̈ܘܼܙܹܐ ܕܡܸܠܲܬܼ ܚܲܝܹ̈ܐ", ":ܘܪܲܡܪܸܡ ܐܸܢܘܿܢ ܚܲܝܠܵܐ ܕܪܘܼܚܵܐ ܠܥܹܝܢ ܚܙܵܝܹ̈ܐ", ":ܬܵܘ ܡ̇ܝܘܿܬܹ̈ܐ ܡܚܝܼܠܲܝ̈ ܚܲܝܠܵܐ ܐܸܬܼܓܵܘܵܪܘ ܒܹܗ", "ܕܲܡܨܸܐ ܗ̄ܘ̣ ܚܲܝܠܹܗ ܠܡܸܬܲܠ ܚܲܝܠܵܐ ܒܲܡܚܝܼܠܘܼܬܵܐ ܀", ":ܬܵܘ ܣܲܒܼܘ ܙܲܝܢܹܗ ܘܐܸܙܕܲܝܲܢܘ ܒܹܗ ܐܲܝܟ ܕܲܦܠܸܐ ܠܹܗ", "ܕܬܸܙܟܿܘܿܢ ܒܐܝܼܕܹܗ ܠܲܒܼܥܸܠܕܵܪܵܐ ܘܚܲܝ̈ܠܵܘܬܹܗ ܀", ":ܒܙܲܝܼܢܹܗ ܢܲܩܪܸܒܼ ܥܲܡ ܚܲܣܝܼܢܵܐ ܕܡܲܩܪܸܒܼ ܥܲܡܲܢ", "ܘܲܒܼܥܘܼܕܼܪܵܢܹܗ ܢܸܣܬܿܘܿܪ ܪܵܘܡܵܐ ܕܡ̇ܪܘܿܕܘܼܬܹܗ ܀", ":ܢܹܐܡܲܪ ܟܠܢܵܫ ܒܦܘܼܡ ܨܲܝܵܡܹ̈ܐ ܠܘܵܬܼ ܡ̇ܪܘܿܕܼܵܐ", "ܕܙܸܠ ܠܵܟ ܒܝܼܫܵܐ ܡܚܝܼܠ ܗ̄ܘ̣ ܚܲܝܠܵܐ ܠܘܼܩܒܲܠ ܨܵܘܡ̇ܐ ܀", ":ܓܹܐܪܹ̈ܐ. ܕܨܵܘܡ̇ܐ ܢܸܫܕܹܿܐ ܒܣܸܕܼܪ̈ܵܘܗܝ ܕܐܵܟܹܠܩܲܪܨܵܐ", "ܘܗܵܐ ܡܸܬܼܒܲܕܿܪܝܼܢ ܚܲܝ̈ܠܘܵܬܹܗ ܡ̣ܢ ܡܲܫܪܝܼܬܲܢ ܀", ":ܒܢܲܦܫܵܐ ܘܦܲܓܼܪܵܐ ܢܗܲܠܸܠ ܟܠܢܵܫ ܪܘܼܚܵܢܵܐܝܼܬܼ", "ܠܵܗܵܘ̇ ܕܲܕܪܲܫ ܠܲܢ ܐܘܼܪܚܐ ܠܪܵܘܡ̇ܐ ܒܝܲܕܼ ܙܵܟܼܘܼܬܹܗ ܀", "ܥܘܼܢܵܝܵܐ: ܒܪܝܼܟ ܕܲܒܼܨܵܘܡܹܗ ܚܲܪܲܪ ܠܲܢ: ܡ̣ܢ ܥܲܒܼܕܿܘܼܬܼܵܐ ܕܲܚܒܼܵܠܵܐ ܀"]}