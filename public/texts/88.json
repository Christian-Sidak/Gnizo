{"title": "On Creation II", "subtitle": "The Homilies of Mar Narsai", "syriacTitle": "ܥܲܠ ܒܪܵܫܝܼܬܼ ܘܥܲܠ ܐܝܼܬܼܘܼܬܹܗܕܐܲܠܵܗܵܐ", "author": "Narsai", "text": ["ܡܐܡܪܐ ܕܬܠܬܝܢ ܘܐܪܒܥܐ", "ܥܲܠ ܒܪܵܫܝܼܬܼ ܘܥܲܠ ܐܝܼܬܼܘܼܬܹܗ ܕܐܲܠܵܗܵܐ", ":ܒܪܵܫܝܼܬܼ ܫܸܡܥܹ̇ܬܼ ܕܲܟܼܬ݂ܲܒܼ ܡܘܼܫܹܐ ܩܕܼܵܡ ܟܠ ܡܸܕܹܿܡ", "ܘܲܒܼܥܹ̇ܝܬܼ ܕܐܸܚܙܘܿܩ ܒܲܫܒܼܝܼܠ ܡܸܠܵܘ̈ܗܝ ܠܘܵܬܼ ܫܘܼܪܵܝܵܐ ܀", ":ܚܲܡܸܫ ܐܵܬܼ̈ܘܵܢ ܚܙܹܝ̇ܬܹܗ ܕܲܪܲܫܲܡ̣ ܒܪܹܫ ܣܘܼܪܓܵܕܼܵܐ", "ܘܡܲܠ̣ܟܲܢܝ ܪܸܥܝܵܢܝ ܠܡܸܬܼܗܲܓܵܝܘܼ ܒܚܲܕܼܬܼܘܼܬܼ ܣܸܦܪܹܗ ܀", ":ܐܲܝܟ ܕܲܠܟܹܐܦܹ̈ܐ ܦܣ݂ܲܠ ܐܵܬܼ̈ܘܬܼܵܐ ܒܦܲܪܘܠܵܐ ܕܪܘܼܚܵܐ", "ܘܲܒܼܢ̣ܵܐ ܥܠܲܝܗܹܝܢ ܒܲܝܬܵܐ ܪܲܒܵܐ ܕܪܵܡ̇ܐ ܘܥܘܼܡܩܵܐ ܀", ":ܐܲܝܟ ܣܲܡܡܵܢܹ̈ܐ ܡܲܕܸܿܟ ܪܸܡܙܵܐ ܒܡܸܠܹ̈ܐ ܕܦܘܼܡܹܗ", "ܘܨܵܪ ܒܸܪ̈ܝܵܬܼܵܐ ܕܠܵܐ ܚܲܙ̈ܝܵܢ ܠܹܗ ܟܲܕܼ ܟܡܸܬܿܬܿܩ̈ܝܵܢ ܀", ":ܒܲܕܼܡܘܼܬܼ ܨܲܠܡܵܐ ܪܲܟܿܒܹܗ ܠܥܵܠܡܵܐ ܕܲܗܘ̤ܸܵܐ ܒܪܵܫܝܼܬܼ", ":ܘܫܲܩ݂ܲܠ ܣܵܡܹ݂ܗ ܩܕܼܵܡ ܚܲܙܵܝܹ̈ܐ ܕܢܸܬܼܒܲܩܘܿܢ ܒܹܗ", ":ܛܲܟܼܣܵܐ ܪܲܒܵܐ ܥܒ݂ܲܕܼ ܨܲܝܵܐ ܠܐܘܼܡ̇ܢܘܼܬܹܗ", "ܕܨܵܪ ܒܸܪ̈ܝܵܬܼܵܐ ܘܐܲܟܸܿܢ ܝܘܼܩܢܵܐ ܕܫܸܡ ܒܵܪܘܿܝܵܐ ܀", ":ܛܲܟܼܣܵܐ ܕܡܲܠܟܵܐ ܚܵܘܝܼ ܠܘܼܩܕܼܵܡ ܠܥܲܒܼܕܲܝ̈ ܡܲܠܟܵܐ", "ܘܐܲܟܸܿܢ ܐܲܪܝܼܡ ܘܹܐܠܵܐ ܕܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ ܀", ":ܐܲܝܟ ܫܲܬܼܐܸܣܬܼܵܐ ܣܵܡ̣ܵܗ̇ ܠܡܸܠܬܼܵܐ ܗܲܝ̇ ܕܲܒܼܪܵܫܝܼܬܼ", "ܘܲܠܥܸܠ ܡܸܵܢܵܗ̇ ܒܪ̣ܵܐ ܐܲܠܵܗܵܐ ܐܲܝܟ ܒܲܢܵܝܵܐ ܀", ":ܒܪܵܫܝܼܬܼ ܐܸܡ݂ܲܪ ܒܪ̣ܵܐ ܐܲܠܵܗܵܐ ܫܡܲܝܵܐ ܘܐܲܪܥܵܐ", "ܠܟܼܵܬ ܗܝ̤ ܒܪܝܼܬܼܵܐ ܘܲܠܗܲܠ ܡܸܢܸܗ̇ ܡܵܪܹܐ ܒܪܝܼܬܼܵܐ ܀", ":ܒܪܝܼܬܼܵܐ ܐܸܡ݂ܲܪ ܩܕܼܵܡ ܒܵܪܘܿܝܵܐ ܘܟܸܢ ܒܵܪܘܿܝܵܐ", "ܠܵܘ ܕܩܲܕܼܝܼܡܵܐ ܐܸܠܵܐ ܕܢܵܘܕܲܥ ܙܲܒܼܢܵܐ ܕܲܗܘ̤ܵܬܼ ܀", ":ܗܵܘܝܵܐ ܐܵܘܕܲܥ ܒܝܲܕܼ ܗܵܝ̇ ܕܲܟܼܬܲܒܼ ܒܪܵܫܝܼܬܼ ܠܘܼܩܕܼܵܡ", "ܘܥܲܠ ܒܵܪܘܿܝܵܐ ܓܠ̣ܵܐ ܕܐܝܼܬܼܵܘܗܝ ܗ̄ܘ̣ܵܐ ܕܠܵܐ ܫܘܼܪܵܝܵܐ ܀", ":ܕܠܵܐ ܫܘܼܪܵܝܵܐ ܐܝܼܬܼܵܘܗܝ ܐܝܼܬܼܝܵܐ ܕܐܲܝܬܿܝܼ ܒܪܝܼܬܼܵܐ", "ܘܲܕܼܠܵܐ ܫܘܼܠܵܡ ܡܩܵܘܸܐ ܒܛܲܟܼܣܵܐ ܕܐܲܡܝܼܢܘܼܬܹܗ ܀", ":ܕܐܝܼܬܼܵܘܗܝ ܘܐܝܼܬܼܵܘܗܝ ܡܨܸܐ ܪܸܥܝܵܢܵܐ ܕܢܹܐܡܲܪ ܒܲܠܚܘܿܕܼ", "ܘܕܲܐܝܟܲܢ ܐܝܼܬܼܵܘܗܝ ܐܲܚܝܼܕܼ ܬܲܪܥܵܐ ܩܕܼܵܡ ܥܘܼܩܵܒܹܗ ܀", ":ܠܲܝܬܿ ܠܲܟܼܝܵܢܹܗ ܕܐܸܚܙܹܝܗܝ ܥܲܝܢܵܐ ܕܲܥܒܼܵܕܼ ܐܝܼܕܸܵܘ̈ܗܝ", "ܘܠܵܐ ܠܲܥܒܼܵܕܵܘ̈ܗܝ ܕܢܸܬܼܒܲܩܘܿܢ ܒܹܗ ܠܦܘܼܬܼ ܪܸܓܲܬܼܗܘܿܢ ܀", ":ܕܠܵܐ ܪܘܼܟܵܒܼܵܐ ܗ̄ܘ̣ ܘܕܼܠܵܐ ܣܵܟܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ ܗ̄ܘ̣", "ܘܠܵܐ ܡܸܫܬܲܚܠܲܦ ܡ̣ܢ ܗܵܝ̇ ܕܐܝܼܬܼܵܘܗܝ ܐܘܵܬܼ ܕܲܠܩܘܼܒܼܠܵܐ ܀", ":ܪܵܡ ܗ̄ܘ̣ ܟܝܵܢܹܗ ܡ̣ܢ ܫܘܼܚܠܵܦܹ̈ܐ ܘܡ̣ܢ ܚܲܙܵܝܹ̈ܐ", "ܘܠܲܝܬܿ ܒܲܥܒܼܝܼܕܹ̈ܐ ܕܣܵܦܹ̇ܩ ܗܵܘܢܹܗ ܕܢܹܐܡܲܪ ܕܲܟܼܡܵܐ ܗ̄ܘ̣ ܀", ":ܟܝܵܢܵܐ ܕܥܲܠ ܟܠ ܐܲܚܝܼܕܼ ܢܘܼܡܹܐ ܒܪܵܘܡܵܐ ܘܥܘܼܡܩܵܐ", "ܘܲܠܓܼܵܘ ܡܸܢܹܗ ܚܒܼܝܼܫ ܟܠܡܸܕܹܿܡ ܕܲܗܘ̤ܵܐ ܡܸܢܹܗ ܀", ":ܡܸܢܹܗ ܡܲܠܝܵܐ ܒܪܝܼܬܼܵܐ ܕܲܒܼܪܵܐ ܡ̣ܢ ܠܵܐ ܡܸܕܹܿܡ", "ܘܗܵܢܵܘ̇ ܬܲܗܪܵܐ ܕܟܲܕܼ ܠܲܝܬܿ ܡܸܕܹܿܡ ܒܪ̣ܵܐ ܟܠ ܡܸܕܹܿܡ ܀", ":ܒܪܸܡܙܹܗ ܩܵܐܹ̇ܡ ܥܵܠܡܵܐ ܪܲܒܵܐ ܥܲܠ ܠܵܐ ܡܸܕܹܿܡ", "ܘܗܵܐ ܬܸܕܼܡܘܼܬܵܐ ܕܣܝܼܡ ܟܠܡܸܕܹܿܡ ܥܲܠ ܠܵܐ ܡܸܕܹܿܡ ܀", ":ܒܚܹܝܠ ܚܲܝܘܼܬܼܵܐ ܡܲܞܸܐ ܟܝܵܢܹ̈ܐ ܡܠܝܼܠܹ̈ܐ ܘܚܲܪ̈ܫܹܐ", "ܘܗܵܐ ܬܲܚܘܝܼܬܼܵܐ ܕܪܲܒܿܘܼܬܼ ܚܲܝܠܹܗ ܒܗܘܿܢ ܒܲܟܼܝܵܢܹ̈ܐ ܀", ":ܟܝܵܢܹ̈ܐ ܩܵܥܹ̇ܐ ܥܲܠ ܪܲܒܿܘܼܬܹܗ ܕܠܵܐ ܡܸܬܿܕܼܪܟܵܐ", "ܘܲܒܼܣܘܼܥܪ̈ܵܢܹܐ ܡܚܵܘܹܝܢ ܚܲܝܠܵܐ ܕܥܵܒܼܘܿܕܼܬܹܗ ܀", ":ܠܵܐ ܡܸܬܿܕܲܪܟܵܐ ܐܘܿ ܡ̇ܢܘܼܬܹܗ ܡ̣ܢ ܒܲܥܵܝܹ̈ܐ", "ܕܲܟܼܡܵܐ ܕܒܼܵܥܹ̇ܝܢ ܠܗܲܠ ܡ̣ܢ ܣܵܟ̣ܵܐ ܣܝܼܡܵܐ ܒܥܵܬܹܗ ܀", ":ܠܵܐ ܠܹܗ ܣܵܟܼܵܐ ܘܠܵܐ ܠܲܒܼܥܵܬܹܗ ܫܘܼܠܵܡ ܡܸܠܹ̈ܐ", "ܘܐ̄ܢܵܫܵܐ ܠܵܠܹ̇ܐ ܐܲܝܢܵܐ ܕܒܼܵܥܹ̇ܐ ܒܥܵܬܼܵܐ ܕܲܥܠܵܘܗܝ ܀", ":ܦܘܼܫ ܒܲܥܵܝܵܐ ܠܵܐ ܬܸܬܼܦܲܫܲܚ ܒܲܒܼܥܵܬܼ ܟܲܣܝܵܐ", "ܕܲܥ ܠܲܟܼܝܵܢܵܟ ܘܗܲܒܼ ܪܲܒܿܘܼܬܼܵܐ ܠܲܡܬܿܩܢܵܢܵܟ ܀", ":ܒܥܝܼ ܐܸܢ ܒܵܥܹ̇ܝܬܿ ܒܥܵܬܼܵܐ ܕܦܲܐܝܵܐ ܠܲܕܼܠܵܐ ܣܵܟܼܵܐ", "ܕܐܲܝܟܲܢ ܐܝܼܬܼܵܘܗܝ ܟܝܵܢܵܐ ܫܲܘܝܵܐ ܩܢܘܿܡܹ̈ܐ ܬܠܵܬܼܵܐ ܀", ":ܒܥܝܼ ܕܐܲܝܟܲܢܵܐ ܐܝܼܬܼ ܒܲܟܼܝܵܢܵܐ ܫܘܼܪܵܝܵܐ", "ܐܲܒܼܵܗܘܼܬܼܵܐ ܘܝܼܠܝܼܕܼܘܼܬܼܵܐ ܘܢܵܦܘܿܩܘܼܬܼܵܐ ܀", ":ܐܵܦܠܵܐ ܗܵܕܹܐ ܠܵܘ ܒܲܒܼܥܵܬܼܵܐ ܢܸܒܼܥܸܐ ܕܐܲܝܟܲܢ", "ܐܸܠܵܐ ܒܚܘܼܒܵܐ ܕܲܦܠܸܐ ܠܐܲܝܢܵܐ ܕܝܵܠܹ̇ܦ ܀", ":ܒܚܘܼܒܵܐ ܦܲܐܝܵܐ ܗ̄ܝܼ ܠܡܸܒܼܥܵܐ ܒܥܵܬܼܵܐ ܕܥܲܠ ܐܝܼܬܼܘܼܬܼܵܐ", "ܘܲܕܼܠܵܐ ܒܨܵܬܼܵܐ ܫܲܦܝܼܪ ܗܸܪܓܵܐ ܕܥܲܠ ܟܲܣܝܘܼܬܼܵܐ ܀", ":ܡܵܕܹܝܢ ܠܵܐ ܥܕܼܝܼܠ ܐܲܝܢܵܐ ܕܒܼܵܥܹ̇ܐ ܠܡܹܐܠܲܦ ܫܲܦܝܼܪ", "ܐܸܠܵܐ ܐܲܝܢܵܐ ܕܲܒܼܚܸܪܝܵܢܵܐ ܡܪܲܟܸܿܒܼ ܡܸܠܹ̈ܐ ܀", ":ܐܡܹܐܠܲܦ ܥܸܠܹ̇ܬܼ ܠܒܹܝܬܼ ܢܵܡܘܿܣܹ̈ܐ ܕܲܡܠܸܟ ܡܲܠ̈ܟܹܿܐ", "ܘܕܸܐܚܙܸܐ ܛܲܟܼܣܵܐ ܕܒܹܝܬܼ ܡܲܠܟܿܘܼܬܼܵܐ ܕܠܵܐ ܚܲܙܝܵܐ ܠܝܼ ܀", ":ܠܵܘ ܕܐܸܬܼܒܲܩܸܐ ܒܟܲܣܝܵܐ ܥܸܠܹ̇ܬܼ ܠܐܲܝܟܵܐ ܕܥܹܠܹ̇ܬܼ", "ܐܸܠܵܐ ܕܐܸܫܡܲܥ ܡܲܡܠܠܵܐ ܚܲܕܼܬܼܵܐ ܥܲܠ ܟܲܣܝܘܼܬܵܪܐ ܀", ":ܡܲܡܠܠܵܐ ܚܲܕܼܬܼܵܐ ܟܬܲܒܼ ܚܲܕܼ ܓܼܒܼܪܵܐ ܒܩܲܢܝܵܐ ܕܪܘܼܚܵܐ", "ܘܲܒܼܥܹ̇ܝܬܼ ܕܐܹܠܲܦ ܚܹܝܠ ܣܘܼܟܵܠܵܐ ܕܲܟܼܣܸܐ ܒܡܸܠܵܘ̈ܗܝ ܀", ":ܒܪܵܫܝܼܬܼ ܬܲܪܓܸܿܡ ܚܲܕܼ ܟܵܪܘܿܙܵܐ ܒܹܝܬܼ ܐܲܪ̈ܗܵܢܹܐ", "ܘܲܨܒܹ̇ܝܬܼ ܕܐܸܕܲܥ ܕܡ̇ܢܲܐ ܗ̄ܝܼ ܥܸܠܬܼܵܐ ܕܟܼܵܪܘܿܙܘܼܬܹܗ ܀", ":ܒܪܹܫ ܦܸܬܓܼܵܡܵܘ̈ܗܝ ܚܙܹ̇ܝܝܬܼ ܟܲܕܼ ܪܵܗܹ̇ܛ ܫܡܵܐ ܕܲܒܼܪܵܫܝܼܬܼ", "ܘܲܠܗܲܠ ܡܸܢܹܗ ܫܸܡ ܒܵܪܘܿܝܵܐ ܕܲܒܼܪܵܐ ܒܪܵܫܝܼܬܼ ܀", ":ܫܸܡ ܐܲܠܵܗܵܐ ܫܡܥܹ̇ܬܼ ܕܲܒܼܪܵܐ ܒܪܝܼܬܼܵܐ ܒܪܵܫܝܼܬܼ", "ܘܫܲܚܩ݂ܲܢܝ ܪܸܥܝܵܢܝ ܕܐܸܒܼܥܸܐ ܒܚܘܼܒܵܐ ܒܥܵܬܼܵܐ ܕܫܲܡܹܗ ܀", ":ܫܡܹܗ ܐܵܣܸܦ ܒܝܼ ܢܘܼܪܵܐ ܕܲܫܡܹܗ ܕܐܸܕܲܥ ܠܲܫܡܹܗ", "ܘܗܵܐ ܡܛܲܝܲܒܼ ܕܐܸܩܪܹܝܗܘܗܝ ܒܲܫܡܵܐ ܕܲܦܠܸܐ ܠܲܫܡܹܗ ܀", ":ܐܲܠܵܗ ܘܒܼܵܪܹܐ ܒܪܝܼܬܼܵܐ ܩܪ̣ܵܝܗܝ ܒܲܪ ܥܲܡܪܲܡ", "ܘܗܵܐ ܡܕܲܟܸܐ ܐ̄ܢܵܐ ܕܐܸܩܪܹܝܘܗܝ ܐܵܦ ܐ̄ܢܵܐ ܐܲܟܼܡܵܐ ܕܲܩ̣ܪܵܝܗܝ ܀", ":ܕܐܲܠܵܗܵܐ ܟܠܵܐ ܗ̄ܘ̣ ܫܵܠܹ̇̄ܡ ܐ̄ܢܵܐ ܠܹܗ ܠܒܲܪ ܥܸܒܼܪ݁ܵܝܹܐ", "ܘܲܕܼܒܼܵܪܘܿܝܵܐ ܗ̄ܘ̣ ܡܩܲܠܸܣ ܐ̄ܢܵܐ ܠܹܗ ܠܲܥ̇ܒܼܵܕܼ ܐܝܼܕܼܵܘ̈ܗܝ ܀", ":ܕܐܝܼܬܼܵܘܗܝ ܐܝܼܬܼܝܵܐ ܕܠܵܐ ܫܘܼܪܵܝܵܐ ܫܲܪܝܼܪܵܐ ܠܝܼ", "ܘܲܕܼܠܲܝܬܿ ܫܘܼܠܵܡ ܠܐܲܡܝܼܢܘܼܬܹܗ ܠܵܐ ܡܕܲܓܸܿܠ ܐ̄ܢܵܐ ܀", ":ܕܠܵܐ ܡܸܣܬܲܝܲܟ ܟܝܵܢ ܐܝܼܬܼܘܼܬܹܗ ܡܩܲܒܸܿܠ ܐ̄ܢܵܐ ܠܹܗ", "ܘܲܕܼܠܵܐ ܢܵܦܹ̇ܠ ܬܚܹܝܬܼ ܚܲܙܵܝܹ̈ܐ ܡܗܲܝܡܸܢ ܐ̄ܢܵܐ ܒܹܗ ܀", ":ܕܠܵܐ ܡܸܫܬܿܚܠܲܦ ܡ̣ܢ ܡ̇ܐ ܕܐܝܼܬܼܵܘܗܝ ܪܸܥܝܵܢܝ ܣܵܗܹ̇ܕܼ", "ܘܲܕܼܠܵܐ ܚܵܐܹ̇ܫ ܒܲܡܚܝܼ̈ܠܵܬܼܵܐ ܐܸܫܵܢܝ ܩܵܥܹ̇ܐ ܀", ":ܕܥܲܡ ܐܝܼܬܼܘܼܬܹܗ ܩܢܸܐ ܝܼܕܲܥܬܼܵܐ ܕܗܵܠܹܝܢ ܕܲܗ̤ܵܘܲܝ̈", "ܘܐܲܝܟ ܕܲܒܼܠܘܼܚܹ̈ܐ ܟܬܼܝܼܒܼܵܐ ܒܡܲܕܲܥܝ ܘܠܵܐ ܡܸܬܼܠܚܝܵܐ ܀", ":ܕܝ̇ܵܕܲܥ ܗ̄ܘ̣ܵܐ ܟܠ ܐܲܝܟܲܢ ܗܵܘܹ̇ܐ ܥܲܕܼܠܵܐ ܢܸܗܘܸܐ", "ܠܥܹܝܢ ܐܲܪ̈ܥܵܢܹܐ ܘܲܡܫܲܝܵܢܹ̈ܐ ܡܲܟܼܪܸܙ ܐ̄ܢܵܐ ܠܵܗ̇ ܀", ":ܕܐܝܼܬܼ ܒܲܟܼܝܵܢܹܗ ܩܢܘܿܡܹ̈ܐ ܫ̈ܘܲܝܵܐ ܕܲܫܘܹܝܢ ܥܲܡܹܗ", "ܫܡܲܝܵܐ ܘܐܲܪܥܵܐ ܢܸܩܥܘܿܢ ܥܲܡ ܦܘܼܡܝ ܕܗܵܟܲܢ ܐܝܼܬܹܝܗ̇ ܀", ":ܕܐܝܼܬܼܵܘܗܝ ܐܲܒܼܵܐ ܘܲܒܼܪܵܐ ܘܪܘܼܚܵܐ ܚܕܼܵܐ ܐܝܼܬܼܘܼܬܼܵܐ", "ܡܠܝܼܠܹ̈ܐ ܘܚܲܪ̈ܫܹܐ ܢܲܪܡܘܿܢ ܐܝܼܕܼܵܐ ܒܲܫܛܵܪ ܡܸܠܲܝ̈ ܀", ":ܕܐܲܒܼܵܐ ܗ̄ܘ̣ ܘܲܒܼܪܵܐ ܝܲܠܕܵܐ ܗ̄ܘ̣ ܘܪܘܼܚܵܐ ܐܝܼܬܼܝܵܐ ܗ̄ܘ̣", "ܒܲܫܒܼܝܼܠ ܬܵܕܿܝܼܬܼܝ ܢܸܪܕܿܘܿܢ ܐ̄ܢܵܫܵܐ ܘܪ̈ܘܼܚܵܢܵܝܹܐ ܀", ":ܕܠܲܝܬܿ ܒܹܝܬܼ ܐܲܒܼܵܐ ܠܲܒܼܪܵܐ ܘܪܘܼܚܵܐ ܛܵܘܪܵܐ ܘܪܸܡܙܵܐ", "ܐܸܠܘܼ ܐܝܼܬܼ ܗ̄ܘ̣ܵܐ ܒܪܝܼܬܼܵܐ ܐ̄ܚܪܹܬܼܵܐ ܙܥܘܿܪܝܵܐ ܕܬܼܵܘܕܹܿܐ", ":ܘܠܵܐ ܡܸܣܬܲܕܩܝܼܢ ܒܝܲܕ ܦܘܼܪܫܵܢܵܐ ܚܲܕܼ ܡ̣ܢ ܚܲܒܼܪܹܗ", "ܠܲܝܬܿ ܒܲܥܒܼܝܼܕܹ̈ܐ ܕܢܹܐܡܲܪ ܕܲܟܼܡܵܐ ܗ̄ܝܼ ܗܵܝ ܫܲܘܝܘܼܬܼܵܐ ܀", ":ܕܟܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܘܲܒܚܲܕܼ ܐܸܢܘܿܢ", "ܠܲܝܬܿ ܠܸܫܢܵܐ ܕܲܡܨܸܐ ܢܩܲܠܸܣ ܠܗܵܝ̇ ܐܝܼܬܼܘܼܬܼܵܐ ܀", ":ܠܵܐ ܗ̄ܘ̣ܵܐ ܐܝܼܬܼܝܹ̈ܐ ܬܐܵܬܼܵܐ ܐܸܡ̇ܪܹܬܼ ܒܗܵܝ̇ ܕܲܬܼܠܵܬܼܵܐ", "ܐܸܠܵܐ ܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ ܒܵܗ̇ ܒܐܝܼܬܼܘܼܬܼܵܐ ܀", ":ܚܕܼܵܐ ܐܝܼܬܼܘܼܬܼܵܐ ܐܸܡ̇ܪܹܬܼ ܕܐܝܼܬܹܝܗ̇ ܘܬܼܘܼܒܼ ܐܵܡܲ݁ܪ ܐ̄ܢܵܐ", "ܘܒܼܵܗ̇ ܒܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܕܠܵܐ ܡܸܣܬܲܕܼܩܝܼܢ ܀", ":ܠܒܼܘܼܕܵܩ ܩܢܘܿܡܹ̈ܐ ܡܝܼܡ ܡܸܢܝܵܢܵܐ ܚܲܕܼ ܒܵܬܲܪ ܚܲܕܼ", "ܕܢܸܕܲܥ ܟܠܢܵܫ ܕܫܲܪܝܼܪ ܛܲܟܼܣܵܐ ܕܲܩܢܘܿܡܲܝ̈ܗܘܿܢ ܀", ":ܫܪܵܪܵܐ ܓܲܠܝܵܐ ܡܲܟܼܪܸܙ ܛܲܟܼܣܵܐ ܕܲܫܡܵܗܲܝ̈ܗܘܿܢ", "ܕܟܼܠ ܕܐܼܝܼܬܼ ܠܐܲܒܼܵܐ ܐܵܦ ܐܝܼܬܼ ܠܲܒܼܪܵܐ ܘܲܠܪܘܼܚܩܘܼܕܼܫܵܐ ܀", ":ܚܲܕܼܘ ܟܝܵܢܵܐ ܫܘܼܠܛܵܢܵܐ ܘܚܲܕܼ ܨܸܒܼܝܵܢܵܐ", "ܘܠܲܝܬܿ ܦܘܼܪܫܵܢܵܐ ܕܪܲܒܿ ܐܵܘ ܕܲܙܥܘܙܿܪ ܒܹܝܬܼ ܚܲܕܼ ܠܲܐ̄ܚܪܹܝܢ ܀", ":ܠܲܝܬܿ ܒܐܝܼܬܼܘܼܬܼܵܐ ܡܸܕܸܿܡ ܕܲܒܼܨܝܼܪ ܡ̣ܢ ܐܝܼܬܼܘܼܬܼܵܐ", "ܕܟܼܠ ܕܐܝܼܬܼܘܼܬܼܵܐ ܗ̄ܝܼ ܠܲܝܬܿ ܬܘܼܒܼ ܕܲܪܓܼܵܐܬ ܕܪܲܒ ܐܵܘ ܕܲܙܥܘܿܪ ܀", ":ܠܵܐ ܩܲܕܿܝܼܡܵܐ ܐܲܒܼܵܗܘܼܬܼܵܐ ܕܐܲܒܼܵܐ ܠܝܲܠܕܹܿܗ", "ܘܠܵܐ ܬܘܼܒܼ ܒܪܝܼܬܼܵܐ ܕܲܒܼܪܵܐ ܒܨܝܼܪܵܐ ܡ̣ܢ ܝܵܠܘܿܕܹܗ ܀", ":ܠܵܐ ܛܠܸܐ ܪܘܼܚܵܐ ܠܵܐ ܡ̣ܢ ܐܲܒܼܵܐ ܘܠܵܐ ܡ̣ܢ ܝܲܠܕܵܐ", "ܠܵܐ ܒܐܝܼܬܼܘܼܬܼܵܠ ܘܠܵܐ ܒܫܘܼܠܛܵܢܵܐ ܕܥܲܠ ܟܠ ܒܸܪ݁ܝܵܢ ܀", ":ܚܲܕܼ ܐܝܼܬܲܝܗܘܿܢ ܟܡܵܐ ܐܸܢ ܣܝܼܡܝܼܢ ܚܲܕܼ ܒܵܬܲܪ ܚܲܕܼ", "ܬܠܵܬܼܵܐ ܐܸܢܘܿܢ ܟܡܵܐ ܐܸܢ ܚܲܕܼ ܗ̄ܘ̣ ܟܝܵܢܵܐ ܕܲܒܼܗܘܿܢ ܀", ":ܬܠܵܬܼܵܐ ܐܸܢܘܿܢ ܡܸܛܠ ܛܲܟܼܣܵܐ ܕܲܫܡܵܗܲܝ̈ܗܘܿܢ", "ܘܬܼܘܼܒܼ ܚܲܕܼ ܐܸܢܘܿܢ ܒܗܵܝ̇ ܕܲܟܼܝܵܢܵܐ ܫܘܸܐ ܗ̄ܘ̣ ܒܲܟܼܝܵܢܹܗ ܀", ":ܠܵܘ ܒܲܦܣܵܩܵܐ ܘܲܒܼܦܘܼܪܫܵܢܵܐ ܦܪܝܼܫ ܚܲܕܼ ܡ̣ܢ ܚܲܕܼ", "ܐܸܠܵܐ ܒܲܡܫܵܐ ܘܲܒܼܡܸܢܵܝܵܢܵܐ ܕܠܵܐ ܒܘܼܠܒܵܠܵܐ ܀", ":ܘܗܵܐ ܬܲܚܘܝܼܬܼܵܐ ܕܗܵܕܹܐ ܕܐܸܡ̇ܪܹܬܼ ܒܬܼܘܼܩܵܢܲܝ̈ܗܘܿܢ", "ܕܐܝܼܬܼ ܗ̄ܘ̣ ܡܸܕܸܿܡ ܕܟܲܕܼ ܚܲܕܼ ܐܝܼܬܼܵܘܗܝ ܐܝܼܬܼ ܒܹܗ ܡܸܕܸܿܡ ܀", ":ܚܘܼܪ ܒܐܸܣܦܹܪܵܐ ܕܫܸܡܫܵܐ ܪܲܒܵܐ ܕܡܲܢܗܲܪ ܥܲܠ ܟܠ", "ܕܟܲܕܼ ܚܲܕܼ ܐܝܼܬܹܝܗ̇ ܐܝܼܬܼ ܒܵܗ̇ ܢܘܼܗܪܵܐ ܘܚܲܡܝܼܡܘܼܬܼܵܐ ܀", ":ܚܲܕܼ ܗ̄ܘ̣ ܟܝܵܢܵܐ ܕܐܸܣܦܹܪ ܫܸܡܫܵܐ ܘܲܕܼܙܲܠܝܼܩܹ̈ܐ", "ܘܠܵܐ ܩܲܕܿܝܼܡܵܐ ܠܵܐ ܗܝ̤ ܠܕܼܝܼܠܵܗ̇ ܘܠܵܐ ܕܝܼܠܵܗ̇ ܠܵܗ̇ ܀", ":ܒܵܗ̇ ܐܲܣܝܼܢܝܼܢ ܢܘܼܗܪܵܐ ܚܘܼܡ̇ܐ ܘܗ̤ܝ ܒܲܬܼܪ̈ܲܝܗܘܿܢ", "ܘܟܲܕܼ ܚܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܒܣܘܼܪ݁ܵܢܲܝܗܘܿܢ ܀", ":ܐ̄ܣܦܹܪܵܐ ܕܫܸܡܫܵܐ ܘܢܘܼܗܪܵܐ ܘܚܘܼܡ̇ܐ ܬܠܵܬܼܵܐ ܐܸܢܘܿܢ", "ܘܲܬܼܠܵܬܼܵܐ ܒܚܲܕܼ ܬܘܼܒܼ ܡܸܬܼܝܲܕܼܥܝܼܢ ܕܠܵܐ ܦܘܼܪܫܵܢܵܐ ܀", ":ܠܵܐ ܐܸܬܼܚܲܙܝܲܬ̤ ܡܬܼܘܿܡ ܐܸܣܦܹܪܵܐ ܕܠܵܐ ܙܲܠܝܼܩܹ̈ܐ", "ܘܠܵܐ ܕܢܲܚ̣ܘ ܡ̣ܢ ܥܘܼܒܵܗ̇ ܒܸܠܥܵܕܼ ܚܘܼܡ̇ܐ ܀", ":ܗܵܝ̇ ܐܲܝܟ ܕܐܝܼܬܹܝܗ̇ ܒܛܲܟܼܣܵܐ ܕܲܟܼܢܝܼܫܘܼܬܼܵܗ̇", "ܘܚܲܝܠܹ̈ܐ ܕܥܲܡܵܗ̇ ܒܐܲܡܝܼܢܘܼܬܼܵܐ ܕܠܵܐ ܡܸܣܬܲܕܩܵܐ ܀", ":ܒܲܕܼܡܘܼܬܼ ܝܲܠܕܵܐ ܢܵܦܹ̇ܩ ܨܸܡܚܵܐ ܡ̣ܢ ܓܵܘ ܥܘܼܒܵܗ̇", "ܘܟܲܕܼ ܛܵܒܼ ܢܵܦܹ̇ܩ ܠܵܘ ܒܲܦܣܵܩܵܐ ܢܵܦܹ̇ܩ ܡܸܢܵܗ̇ ܀", ":ܒܛܲܟܼܣܵܐ ܕܪܘܼܚܵܐ ܩܲܢܝܝܵܐ ܚܲܝܠܵܐ ܕܚܲܡܝܼܡܘܼܬܼܵܐ", "ܘܫܲܪܝܵܐ ܒܓܼܵܘܵܗ̇ ܘܢܵܦ̇ܩܵܐ ܡܸܢܵܗ̇ ܕܠܵܐ ܫܘܼܢܵܝܵܐ ܀", ":ܠܵܟ ܬܸܫܒܿܘܿܚܬܵܐ ܒܪܵܘܡ̇ܐ ܘܥܘܼܡܩܵܐ ܐܝܼܬܼܝܵܐ ܓܢܝܼܙܵܐ", "ܕܲܒܼܪܲܝܬܿ ܥܵܠܡܹ̈ܐ ܕܲܠܥܸܠ ܘܕܲܠܬܲܚܬܿ ܒܪܸܡܙܵܐ ܕܚܲܝܠܵܟ ܀", ":ܗܵܐ ܒܲܥܒܼܝܼܕܹ̈ܐ ܬܲܚܘܝܼܬܼ ܚܲܝܠܵܐ ܕܐܲܠܵܗܘܼܬܼܵܟ", "ܕܚܵܙܩ̇ܝܼܢ ܘܫܵܪܹܝܢ ܕܠܵܐ ܫܘܼܢܵܝܵܐ ܡ̣ܢ ܕܘܼܟ ܠܲܐ̄ܚܪܹܝܢ ܀", ":ܚܵܙܩ̇ܝܼܢ ܚܲܝܠܹ̈ܐ ܬܪܹܝܢ ܒܐܸܣܦܹܪܵܐ ܟܲܕܼ ܠܵܐ ܚܵ̇ܙܩܝܼܢ", "ܘܫܵܪܹܝܢ ܨܹܝܕܼ ܟܠ ܟܲܕܼ ܠܵܐ ܡܫܲܢܹܝܢ ܡ̣ܢ ܕܘܼܟܲܬܼܗܘܿܢ ܀", ":ܥܵܒܲ݁ܪ ܚܲܝܠܵܐ ܕܣܵܥܘܿܪܘܼܬܼܗܘܿܢ ܥܲܠ ܟܠ ܘܲܒܼܟܼܠ", "ܘܠܵܐ ܡܸܬܼܥܵܘܟܼܵܐ ܩܲܠܝܼܠܘܼܬܹܗ ܒܡܸܬܼܚܵܐ ܕܥܲܠ ܟܠ ܀", ":ܘܐܸܢܗܘ̤ ܕܫܸܡܫܵܐ ܥܒܼܵ̈݁ܕܼܵܐ ܥܒܼܝܼܕܼܵܐ ܬܡܝܼܗ ܬܘܼܩܵܢܹܗ", "ܡܲܢ ܠܵܐ ܢܸܬܼܡܲܗ ܒܚܹܝܠ ܥܵܒܲܘܿܕܼܵܐ ܕܠܵܐ ܡܸܣܬܲܝܲܟ ܀", ":ܠܵܐ ܡܸܣܬܿܝܲܟ ܣܵܟܹܗ ܒܣܵܟܼܵܐ ܕܡܸܣܬܲܝܟܼܵܢܹ̈ܐ", "ܘܠܵܐ ܡܸܬܿܕܲܪܟܵܐ ܒܥܵܬܼܵܐ ܕܲܥܠܵܘܗܝ ܡ̣ܢ ܒܲܥܵܝܹ̈ܐ ܀", ":ܘܐܸܢ ܐܝܼܬܼ ܕܒܼܵܥܹ̇ܐ ܕܢܲܒܲܥ ܡܸܠܹ݁̈ܐ ܕܲܗ̈ܦܵܟܼܵܬܼܵܐ", "ܢܲܒܲܥ ܡ̇ܕܹܝܢ ܘܲܢܚܵܘܸܐ ܠܲܢ ܗܵܠܹܝܢ ܕܝܼܠܲܢ ܀", ":ܢܚܵܘܸܐ ܕܐܲܝܟܲܢ ܫܲܪܝܵܐ ܢܲܦܫܵܐ ܒܓܼܵܘ ܗܲܕܵܡܹ̈ܐ", "ܘܟܲܣܝܵܐ ܡ̣ܢ ܟܠ ܘܲܓܼܠܸܐ ܚܲܝܠܵܐ ܕܣܵܥܘܿܪܘܼܬܼܵܗ̇ ܀", ":ܐܲܝܟܲܢ ܩܲܢܝܵܐ ܐܵܦ ܗܝ̤ ܚܲܝܠܹ̈ܐ ܬܪܹܝܢ ܒܲܟܼܝܵܢܵܗ̇", "ܘܐܝܼܬܲܝܗܘܿܢ ܒܵܗ̇ ܘܲܠܒܲܪ ܡܸܢܵܗ̇ ܕܠܵܐ ܦܘܼܪܫܵܢܵܐ ܀", ":ܐܲܝܟܲܢ ܪܵܗܹ̇ܝܛ ܚܹܝܠ ܚܲܝܘܼܬܼܵܗ̇ ܒܟܼܠܗܘܿܢ ܪܸ̈ܓܼܫܹܐ", "ܘܠܵܐ ܡܸܬܼܥܵܘܟܼܵܐ ܩܲܠܝܼܠܘܼܬܼܵܗ̇ ܒܓܼܘܼܫܡܹ̈ܐ ܥܒܲܝ̈ܵܐ ܀", ":ܐܲܝܟܲܢ ܚܵܙ̇ܩܵܐ ܡܸܠܬܼܵܐ ܕܡܸܢܵܗ̇ ܠܒܲܪ ܡ̣ܢ ܦܲܓܼܪܵܐ", "ܘܠܵܐ ܡܸܬܼܪܲܚܩܵܐ ܠܵܐ ܡ̣ܢ ܨܹܐܕܹܝܗ̇ ܘܠܵܐ ܡ̣ܢ ܨܹܝܕܼ ܟܠ ܀", ":ܐܲܝܟܲܢ ܒܵܗ̇ ܗ̄ܝܼ ܘܲܠܒܲܪ ܡܸܢܵܗ̇ ܒܥܵܬܼܵܐ ܟܠܵܗ̇", "ܘܲܟܼܡܵܐ ܕܢܸܒܼܥܸܐ ܠܵܐ ܡܸܬܿܕܲܪܟܵܐ ܒܨܵܬܼܵܐ ܕܲܥܠܹܝܗ̇ ܀", ":ܡܲܢ̣ܘܼ ܡ̣ܢ ܡܬܼܘܿܡ ܚܙ̣ܵܗ̇ ܒܲܚܙܵܬܼܵܐ ܕܪܸ̈ܓܼܫܹܐ ܕܲܠܒܲܪ", "ܘܡܲܢ̣ܘܼ ܠܲܒܼ݂ܵܟܵܗ̇ ܘܐܸܬܼܒܲܩܝܼ ܒܵܗ̇ ܒܥܲܝܢܲܝ̈ ܒܸܣܪܵܐ ܀", ":ܘܐܸܢܗܘ̤ ܕܐܝܼܬܼ ܒܲܢ ܡܸܕܹܿܡ ܕܲܥܣܸܩ ܡ̣ܢ ܒܘܼܚܪܵܢܲܢ", "ܠܡܵܢ ܠܵܐܹ̇ܝܢ ܠܡܸܒܼܥܵܐ ܒܥܵܬܼܵܐ ܕܠܵܐ ܡܸܬܼܒܲܥܝܵܐ ܀", ":ܠܵܐ ܡܸܬܼܒܲܥܝܵܐ ܒܥܵܬܼܵܐ ܟܣܝܼܬܼܵܐ ܕܥܲܠ ܐܝܼܬܼܘܼܬܼܵܐ", "ܕܐܵܦܸܢ ܒܵܥܹ̇ܐ ܐܲܝܢܵܐ ܕܒܼܵܥܹ̇ܐ ܡܸܛܥܵܐ ܛܵܥܹ̇ܐ ܀", ":ܒܗܲܝܡܵܢܘܼܬܼܵܐ ܒܲܠܚܘܿܕܼ ܢܸܒܼܥܸܐ ܐܲܝܟ ܕܲܢܗܲܝܡܸܢ", "ܟܲܕܼ ܐܵܦ ܗܵܕܹܐ ܠܵܘ ܒܲܒܼܥܵܬܼܵܐ ܐܸܠܵܐ ܒܚܘܼܒܵܐ ܀", ":ܒܚܘܼܒܵܐ ܡܲܨܝܵܐ ܗ̄ܝܼ ܕܢܸܒܼܥܸܐ ܒܥܵܬܼܵܐ ܕܲܟܼܝܵܢ ܟܲܣܝܵܐ", "ܕܐܲܝܟܲܢ ܐܝܼܬܼܵܘܗܝ ܘܐܝܼܬܼܒܹܗ ܒܢܘܿܡܹ̈ܐ ܠܬܵܬܼܵܐ ܕܲܫܘܹܝܢ ܀", ":ܕܐܝܼܬܼܵܘܗܝ ܐܲܒܼܵܐ ܫܲܦܝܼܪ ܒܵܥܹ̇ܐ ܐܲܝܢܵܐ ܕܒܼܵܥܹ̇ܐ", "ܘܐܝܼܬܼܠܹܗ ܝܲܠܕܵܐ ܘܪܘܼܚܵܐ ܕܡܸܢܹܗ ܦܲܐܝܵܐ ܕܢܵܘܕܹܿܐ ܀", ":ܦܸܠܹܐ ܠܲܥܒܼܝܼܕܹ̈ܐ ܕܢܵܘܕܿܘܿܢ ܟܠܫܵܥ ܠܚܹܝܠ ܥܵܒܼ̇ܘܿܕܼܵܐ", "ܕܟܲܕܼ ܠܲܝܬܿ ܐܸܢܘܿܢ ܬܲܩܸܢ ܐܸܢܘܿܢ ܡ̣ܢ ܠܵܐ ܡܸܕܹܿܡ ܀", ":ܠܲܝܬܿ ܗ̄ܘ̣ܵܐ ܡܸܕܹܿܡ ܟܲܕܼ ܬܲܩܸܢ ܟܠ ܡ̣ܢ ܠܵܐ ܡܸܕܹܿܡ", "ܘܕܲܨܒܼܵܐ ܒܚܘܼܒܹܿܗ ܗܘ̤ܵܐ ܟܠ ܡܸܕܹܿܡ ܡ̣ܢ ܠܵܐ ܡܸܕܹܿܡ ܀", ":ܗܘ̤ ܒܲܠܚܘܿܕܼܵܘܗܝ ܐܝܼܬܼ ܗ̄ܘ̣ܵܐ ܩܕܼܵܡ ܟܠ ܘܲܠܗܲܠ ܡ̣ܢ ܟܠ", "ܘܟܲܕܼ ܫܸܦܪܲܬ̤ ܠܹܗ ܗܘ̤ܵܐ ܠܹܗ ܡܸܕܸܿܡ ܡܸܕܹܿܡ ܪܲܒܵܐ ܀", ":ܥܲܡ ܐܝܼܬܼܘܼܬܹܗ ܐܝܼܬܼܿܝܗܹܝܢ ܗ̣̄ܘܲܝ̈ ܗܵܠܹܝܢ ܕܲܗ̤ܘܲܝ̈", "ܠܵܘ ܒܲܟܼܝܵܢܵܐ ܐܸܠܵܐ ܒܚܘܼܒܵܐ ܪ̈ܫܝܼܡܵܢ ܗ̣̄ܘܲܝ̈ ܒܹܗ ܀", ":ܒܹܗ ܨܝܼܪܝܼܢ ܗ̄ܘ̣ܵܘ ܥܸܵܠܡܹ̈ܐ ܕܲܗܘ̤ܵܘ ܒܵܬܲܪ ܙܲܒܼܢܵܐ", "ܘܲܡܢܹܝܢ ܗ̄ܘ̣ܵܘ ܠܹܗ ܕܲܟܼܡܵܐ ܘܐܲܝܟܲܢ ܘܐܸܡܲܬܼܝ ܗܵܘ̈ܝܵܢ ܀", ":ܠܵܘ ܚܲܕܼܬܼܵܐܝܼܬܼ ܪܢܵܐ ܗ̄ܘ̣ܵܐ ܕܢܲܬܼܩܸܢ ܒܵܬܲܪ ܙܲܒܼܢܵܐ", "ܘܠܵܐ ܗ̄ܘ̣ܵܐ ܒܙܲܒܼܢܵܐ ܚܵܪ̣ ܒܹܗ ܒܙܲܒܼܢܵܐ ܘܐܲܟܸܿܢ ܥܲܒܼ݂ܕܹܿܗ ܀", ":ܛܲܟܼܣܵܐ ܥܒ݂ܲܕ ܠܹܗ ܠܲܥܒܼܵܕܼ ܐܝܼܕܼܵܘ̈ܗܝ ܕܐܸܡܲܬܼܝ ܢܸܗܘ̤ܵܐ", "ܟܲܕܼ ܡ̣ܢ ܨܹܐܕܼܵܘܗܝ ܥܒܼܝܼܕܼ ܗ̄ܘ̣ܵܐ ܘܲܓܼܡܝܼܪ ܥܲܕܼܠܵܐ ܢܸܗܘܸܐ ܀", ":ܡ̣ܢ ܫܘܼܪܵܝܵܐ ܕܠܵܐ ܫܘܼܪܵܝܵܐ ܣܝܼܡܵܐ ܗ̣̄ܘܵܬܼ ܠܹܗ", "ܕܢܸܓܼܠܸܐ ܚܲܝܠܵܐ ܕܥܵܒܼ̇ܘܿܕܼܘܼܬܹܗ ܒܲܥܒܼܵܕܼ ܐܝܼܕܼܵܘ̈ܗܝ ܀", ":ܚܲܟܿܝܼܡܵܐܝܼܬܼ ܥܒ݂ܲܕܼ ܟܠ ܕܲܥܒ݂ܲܕܼ ܚܲܟܿܝܼܡ ܟܠܵܐ", "ܘܠܵܐ ܐ̄ܢܵܫ ܝܵ̇ܕܲܥ ܠܡܸܬܼܒܲܩܵܝܘܼ ܒܚܹܝܠ ܚܸܟܼܡܵܬܹ̈ܐ ܀", ":ܚܘܼܒܵܢܵܐܝܼܬܼ ܚܵܘܝܼ ܚܘܼܒܹܿܗ ܢܸܒܼܥܵܐ ܕܚܘܼܒܵܐ", "ܘܠܲܝܬܿ ܒܲܥܒܼܝܼܕܹ̈ܐ ܕܲܡܨܸܐ ܠܡܸܦ̇ܪܲܥ ܚܵܘܒܲܬܼ ܚܘܼܒܹܿܗ ܀", ":ܐܘܼܡܵܢܵܐܝܼܬܼ ܬܲܩܢܹܗ ܠܥܵܠܡܵܐ ܡܠܸܐ ܝܼܕܲܥܬܼܵܐ", "ܘܠܲܝܬܿ ܠܸܫܵܢܵܐ ܕܣܵܦܹ̇ܩ ܢܸܬܼܢܹܝܗ̇ ܠܐܘܼܡ̇ܢܘܼܬܹܗ ܀", ":ܬܲܗܪܵܐ ܪܲܒܵܐ ܡܠܸܐ ܫܘܼܪܵܝܵܐ ܕܥܵܒܼܘܿܕܼܘܼܬܹܗ", "ܘܲܙܥܘܿܪ ܥܵܠܡܵܐ ܕܲܢܚܘܼܪ ܫܲܦܝܼܪ ܘܢܸܬܼܩܸܐ ܒܹܗ ܀", ":ܘܐܸܠܘܼ ܐܝܼܬܼ ܗ̄ܘ̣ܵܘ ܥܵܠܡܹ̈ܐ ܥܦܝܼܦܹ̈ܐ ܐܵܠܹܦ ܐܲܠܦܝܼ̈ܢ", "ܙܥܘܿܪܝܼܢ ܗ̄ܘ̣ܵܘ ܛܵܒܼ ܠܡܸܚܙܵܐ ܒܪܝܼܬܼܵܐ ܟܲܕܼ ܡܸܬܿܬܲܩܢܵܐ ܀", ":ܐܸܠܘܼ ܒܪܹܝܢ ܗ̄ܘ̣ܵܬܘ ܟܸܢܫܲܝ̈ ܪܵܘܡ̇ܐ ܩܕܼܵܡ ܬܘܼܩܵܢܵܗ̇", "ܡܸܬܼܒܲܠܗܹܝܢ ܗ̄ܘ̣ܵܘ ܟܲܕܼ ܬܵܩܢܵܐ ܗ̄ܘ̣ܵܬܼ ܡ̣ܢ ܠܵܐ ܡܸܕܹܿܡ ܀", ":ܐܸܠܵܘܼ ܡܦܵܣܝܼܢ ܕܐܲܝܟܲܢ ܡܸܢܫܹܠܝ ܗܘ̤ܵܐ ܟܠ ܡܸܕܹܿܡ", "ܡ̇ܘܦܸܐ ܗ̄ܘ̣ܵܐ ܠܹܗ ܚܲܝܠܵܐ ܕܲܒܼܗܘܿܢ ܠܡܸܬܿܕܲܡ̇ܪܘܼ ܀", ":ܟܡܵܐ ܟܲܝ ܗܵܘܹ̇ܐ ܗܵܘ̇ ܦܘܼܩܕܵܢܵܐ ܕܲܦܩ݂ܲܕܼ ܘܲܗܘ̤ܵܘ", "ܘܠܵܐ ܐܸܬܼܥܵܘܟܲܬ̤ ܩܲܠܝܼܠܘܼܬܹܗ ܒܡܸܬܼܚܵܐ ܪܲܒܵܐ ܀", ":ܐܲܝܟܲܢ ܟܲܝ ܩܵܡ̣ܘ ܫܡܲܝܵܐ ܘܐܲܪܥܵܐ ܡ̣ܢ ܠܵܐ ܡܸܕܹܿܡ", "ܘܐܲܝܟܲܢ ܡܸܫܟܲܝ ܗܵܘ̇ ܠܵܐ ܡܸܕܹܿܡ ܠܡܸܛܥܲܢ ܡܸܕܹܿܡ ܀", ":ܠܵܘ ܠܵܐ ܡܸܕܹܿܡ ܛܲܥ̣ܢܹܗ ܠܝܘܼܩܪܵܐ ܕܗܵܘ̇ ܡ̇ܐ ܕܲܗܘ̤ܵܐ", "ܐܸܠܵܐ ܪܸܡܙܵܐ ܕܗܵܘ̇ ܦܘܼܩܕܵܢܵܐ ܕܲܦܩ݂ܲܕܼ ܘܲܗܘ̤ܵܐ ܀", ":ܦܩ݂ܲܕܼ ܡ̣ܢ ܫܸܠܝܵܐ ܪܸܡܙܵܐ ܟܲܣܝܵܐ ܕܫܲܠܝܼܛ ܥܲܠ ܟܠ", "ܘܩܵܡ̣ ܟܠܡܸܕܸܿܡ ܥܲܠ ܠܵܐ ܡܸܕܹܿܡ ܟܲܕܼ ܠܲܝܬܿ ܡܸܕܹܿܡ ܀", ":ܡ̣ܬܲܚ ܠܲܫܡܲܝܵܐ ܒܲܕܼܡܘܼܬܼ ܢܲܚܬܵܐ ܠܥܸܠ ܡ̣ܢ ܟܠܵܐ", "ܘܲܪܩܲܥ̣ ܠܐܲܪܥܵܐ ܐܲܝܟ ܫܲܢܼܐܸܣܬܼܵܐ ܬܚܹܝܬܼ ܟܠ ܡܸܕܹܿܡ ܀", ":ܥܒ݂ܲܕܼ ܪܲܘܼܚܵܢܹܐ ܩܲܢܝܲܝ̈ ܚܲܝܠܵܐ ܕܠܵܐ ܡܸܢܝܵܢܵܐ", "ܘܲܡ̣ܢܵܐ ܐܸܢܘܿܢ ܟܲܕܼ ܛܵܒܼ ܥܲܣܩܵܐ ܠܡܸܡܢܵܐ ܐܸܢܘܿܢ ܀", ":ܪܡ݂ܲܙ ܘܐܸܬܿܬܲܩܲܢ ܟܸܢܫܑܵܐ ܕܐܵܐܲܪ ܩܲܠܝܼܠ ܓܸܦܹ̈ܿܐ", "ܘܲܦܪ݂ܲܚ ܡܸܢܫܹܠܝ ܘܐܸܚܲܕܼ ܢܘܼܡܹܐ ܒܐܲܒܲܥ ܦܸܢ̈ܝܵܢ ܀", ":ܐܲܪܕܿܝܼ ܡܲܝ̈ܵܐ ܐܲܣܝܼܦ ܢܘܼܪܵܐ ܦܪ݂ܲܣ ܚܸܫܘܿܟܼܵܐ", "ܘܟܲܣܝܹܗ ܠܥܲܡܠܹܗ ܒܫܵܥܹ̈ܐ ܕܠܸܠܝܵܐ ܐܲܝܟ ܕܲܒܼܢܲܚܬܵܐ ܀", ":ܒܢܲܚܬܵܐ ܕܚܸܫܟܵܐ ܟܲܣܝܵܗ̇ ܠܐܲܪܥܵܐ ܒܪܵܫܝܼܬܼ ܕܲܗܘ̤ܵܬܼ", "ܐܲܝܟ ܨܲܝܵܪܵܐ ܕܨܵܐܲܪ ܨܲܠܡܵܐ ܘܟܸܢ ܓܵܠܹ̇ܐ ܠܹܗ ܀", ":ܒܥܸܕܵܢ ܪܲܡܫܵܐ ܨܵܪܹܗ ܠܥܵܠܡܵܐ ܡܲܪܹܗ ܕܥܵܠܡܵܐ", "ܒܥܸܕܵܢ ܨܲܦܪܵܐ ܓܠ̣ܵܐ ܬܲܚܦܝܼܬܼܵܐ ܕܲܠܥܸܠ ܡܸܢܹܗ ܀", ":ܒܲܕܼܡܘܼܬܼ ܨܲܠܡܵܐ ܪܲܟܸܿܒܼ ܘܲܥܒ݂ܲܕܼ ܫܡܲܝܵܐ ܘܐܲܪܥܵܐ", "ܘܲܩ̣ܪܵܐ ܫܡܠܝܼܠܹ̈ܐ ܕܢܹܐܬܼܘܿܢ ܢܸܚܙܘܿܢ ܦܲܐܝܘܼܬܼ ܫܘܼܦܪܹܗ ܀", ":ܟܠܹܗ ܠܸܠܝܵܐ ܟܲܣܝܹܗ ܠܫܘܼܦܪܵܐ ܕܐܘܼܡ̇ܢܘܼܬܹܗ", "ܘܠܵܐ ܨܒܼܵܐ ܕܢܸܓܼܠܸܐ ܕܐܲܝܟܲܢ ܐܸܡ݂ܲܪ ܘܩܵܡ̣ ܟܠ ܡܸܕܹܿܡ ܀", ":ܫܸܠܝܵܐ ܪܲܒܵܐ ܪܡܸܐ ܗ̄ܘ̣ܵܐ ܥܲܠ ܟܠ ܟܲܕܼ ܬܲܩܸܢ ܟܠ", "ܘܲܒܼܗܝܼܠܝܼܢ ܗ̄ܘ̣ܵܘ ܟܝܵܢܹ̈ܐ ܡܠܝܼܠܹ̈ܐ ܐܵܦ ܫܲܬܿܝܼܩܹ̈ܐ ܀", ":ܬܲܪܬܹܿܝܢ ܘܲܥܣܲܪ ܫܵܥܹ̈ܐ ܐܲܓܲܪ ܫܸܠܝܵܐ ܥܲܠ ܟܠ", "ܘܡ̇ܐ ܕܐܸܫܬܲܠܲܡ ܐܲܫܡܲܥ ܩܵܠܵܐ ܕܢܸܗܘܸܐ ܢܘܼܗܪܵܐ ܀", ":ܩܵܠܵܐ ܚܲܕܼܬܼܵܐ ܩ̣ܥܵܐ ܒܲܒܼܪܝܼܬܼܵܐ ܡ̇ܪܹܐ ܒܪܝܼܬܼܵܐ", "ܘܙܵܥܹ̇ܘ ܣܸܕܼܪ̈ܲܝܗܘܿܢ ܕܲܫܡܲܝܵܢܹ̈ܐ ܒܪܲܒܿܘܼܬܼ ܩܵܠܹܗ ܀", ":ܐܲܝܟ ܫܝܼܦܘܿܪܵܐ ܐܲܙܥܸܩ ܩܵܠܹܗ ܒܓܼܵܘ ܥܵܡܲܪܬܵܐ", "ܘܲܟܢܲܫ̣ܘ ܘܐܸܬܼܵܘ ܪ̈ܘܼܚܵܢܵܝܹܐ ܕܲܢܨܘܼܬܼܢܵܝܗܝ ܀", ":ܡܸܛܠܵܬܼܗܘܿܢ ܐܲܡܫܲܥ ܩܵܠܵܐ ܠܵܐ ܩܢܸܐ ܩܵܠܵܐ", "ܕܢܲܠܸܦ ܐܸܢܘܿܢ ܕܪܸܡܙܹܗ ܬܲܩܸܢ ܠܗܘܿܢ ܘܲܠܟܼܠܵܐ ܀", ":ܒܝܲܕܼ ܒܲܪ̄ܒܼ ܩܵܠܵܐ ܚܲܟܸܿܡ ܐܸܢܘܿܢ ܠܩܲܢܝܲܝ̈ ܡܸܠܬܼܵܐ", "ܕܢܸܗܘܘܿܢ ܝܵ̇ܕܼܥܝܼܢ ܕܗܘ̤ ܬܲܩܸܢ ܟܠ ܡ̣ܢ ܠܵܐ ܡܸܕܹܿܡ ܀", ":ܩܵܠܵܐ ܕܕܼܵܡܹ̇ܐ ܠܙܵܘܥܵܐ ܕܲܒܼܗܘܿܢ ܐܲܡܫܲܥ ܐܸܢܘܿܢ", "ܘܐܲܥܝܼܪ ܐܸܢܘܿܢ ܠܡܸܬܼܒܲܩܵܝܘܼ ܒܬܼܘܼܩܵܢ ܢܘܼܗܪܵܐ ܀", ":ܐܲܝܟ ܕܲܒܼܫܸܢܬܼܵܐ ܛܲܒܿܝܼܥܝܼܢ ܗ̄ܘ̣ܵܘ ܠܸܠܝܵܐ ܟܠܹܗ", "ܘܢܵܕܼܘ ܡ̣ܢ ܫܸܠܝܵܐ ܒܝܲܕܼ ܒܲܪ̄ܬܼ ܩܵܠܵܐ ܕܙܸܥܩܲܬ̤ ܒܐܲܪܥܵܐ ܀", ":ܬܸܡܗܵܐ ܪܲܒܵܐ ܪܡܸܐ ܗ̄ܘ̣ܵܐ ܥܠܲܝܗܘܿܢ ܩܕܼܵܡ ܗܵܢ ܩܵܠܵܐ", "ܘܡܸܬܿܕܲܡܪܝܼܢ ܗ̄ܘ̣ܵܘ ܕܐܲܝܟܲܢ ܟܲܝ ܩܵܡ̣ܘ ܟܲܕܼ ܠܲܝܬܿ ܐܸܢܘܿܢ ܀", ":ܒܙܵܘܥܹ̈ܐ ܕܲܒܼܗܘܿܢ ܡܸܬܼܪܲܥܹܝܢ ܗ̄ܘ̣ܵܘ ܥܠܝܗܘܿܢ ܘܥܲܠ ܟܠ", "ܕܡܲܢ ܟܲܝ ܨܲܒܸܿܬܼ ܗܘܵܝܵܐ ܕܝܼܠܗܘܿܢ ܘܲܕܼܟܼܠ ܡܸܕܸܿܡ ܀", ":ܪܲܒܵܐ ܗܘ̤ܵܐ ܠܗܘܿܢ ܩܵܠ ܒܵܪܘܿܝܵܐ ܕܐܲܙܥܸܩ ܒܐܲܪܥܵܐ", "ܘܐܲܠܸܦ ܐܸܢܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܲܥܝܼܢ ܗ̄ܘ̣ܵܘ ܀", ":ܐܲܝܟ ܕܲܠܫܲܒܼܪܹ̈ܐ ܟܬ݂ܲܒܼ ܒܲܪ̄ܬܼ ܩܵܠܵܐ ܚܠܵܦ ܐܵܬܼ̈ܘܵܬܼܵܐ", "ܘܐܲܗܓܿܝܼ ܐܸܢܘܿܢ ܒܲܟܼܬܼܝܼ̈ܒܼܵܬܼܵܐ ܕܲܗܘܵܝ ܢܘܼܗܪܵܐ ܀", ":ܒܲܕܼܡܘܼܬܼ ܚܘܼܩܵܐ ܬܲܪܨܹܗ ܠܵܩܵܠܵܐ ܩܕܼܵܡ ܥܲܝܢܲܝ̈ܗܘܿܢ", "ܘܫܲܪܝܼܘ ܩܵܥܹ̇ܝܢ ܒܪܝܼܟ ܒܵܪܘܿܝܵܐ ܕܲܒܼܪ̣ܵܐ ܢܘܼܗܪܵܐ ܀", ":ܢܸܗܘܸܐ ܢܘܼܗܪܵܐ ܩܥ̣ܵܐ ܗܵܘ̇ ܩܵܠܵܐ ܠܵܐ ܩܢܸܐ ܩܵܠܵܐ", "ܘܢܸܦܩܲܬ̤ ܡܸܠܬܼܵܐ ܠܘܵܬܼ ܣܘܼܥܪܵܢܵܐ ܕܠܵܐ ܬܘܼܗܵܝܵܐ ܀", ":ܕܢܲܚ̣ ܡ̣ܢ ܫܸܠܝܵܐ ܢܘܼܗܪܵܐ ܦܲܐܝܵܐ ܡ̣ܢ ܠܵܐ ܡܸܕܸܿܡ", "ܘܪܲܕܼܦܹܗ ܠܚܸܫܟܵܐ ܐܲܝܟ ܓܲܢ̄ܒܵܪܵܐ ܠܲܕܼܫܝܼܛ ܡܸܢܹܗ ܀", ":ܥܪ݂ܲܩ ܚܸܫܘܿܟܼܵܐ ܘܲܛܫ̣ܵܐ ܒܥܸܩܬܢܹ̈ܐ ܕܣܵܘܦܹ̈ܝܗ̇ ܕܐܲܪܥܵܐ", "ܘܲܬܼܗܲܪܘ ܥܝܼܪܹ̈ܐ ܒܪܲܒܿܘܼܬܼ ܚܲܝܠܵܐ ܕܝܲܗ̣̄ܒܼ ܒܹܗ ܚܲܝܠܵܐ ܀", ":ܬܗܲܪܘ ܗ̄ܘ̣ܵܘ ܠܵܘ ܒܹܗ ܐܸܠܵܐ ܒܚܲܝܠܵܐ ܢܘܼܗܪܹܗ", "ܕܐܲܝܟܲܢ ܚ݂ܲܣܢܹܗ ܠܚܸܫܟܵܐ ܘܛܲܪܕܹܿܗ ܩܲܠܝܼܠܵܐܝܼܬܼ ܀", ":ܩܲܠܝܼܠܵܐܝܼܬܼ ܥܪ݂ܲܩ ܚܸܫܘܿܟܼܵܐ ܡ̣ܢ ܥܵܡܲܪܬܵܐ", "ܘܩܲܠܝܼܠܐܝܼܬܼ ܥܲܠ̣ ܢܲܗܝܼܪܵܐ ܘܐܲܡܠܸܟ ܒܐܲܪܥܵܐ ܀", ":ܒܲܕܼܡܘܼܬܼ ܚܲܬܼܢܵܐ ܓܢ̣ܵܐ ܒܲܓܼܢܘܿܢܵܐ ܕܪܵܘܡ̇ܐ ܘܥܘܼܡܩܵܐ", "ܘܐܲܢܗܲܪ ܥܵܠܡܵܐ ܒܓܼܵܘܢܵܐ ܦܲܐܝܵܐ ܕܢܲܗܝܼܪܘܼܬܹܗ ܀", ":ܟܸܢܫܝܼ̈ܢ ܟܸܢܫܝܼ̈ܢ ܩܵܡ̣ܘ ܪ̈ܘܼܚܵܢܹܐ ܠܡܸܚܙܵܐ ܫܘܼܦܪܹܗ", "ܘܠܵܐ ܣܵܒܹ̇ܥܝܼܢ ܗ̄ܘܼܵܘ ܠܲܡܩܲܠܵܣܘܼ ܠܲܡܬܿܩܢܵܢܹܗ ܀", ":ܗܲܢܝܼܠܵܐ ܗ̄ܘ̣ܵܬܼ ܚܙܵܬܼܵܐ ܕܢܘܼܗܪܹܗ ܠܪܸ̈ܥܝܵܢܲܝܗܘܿܢ", "ܘܛܵܒܼ ܡ̣ܢ ܢܘܼܗܪܹܗ ܗܲܢܝܼ ܗ̄ܘ̣ܵܐ ܠܗܘܿܢ ܪܸܡܙܵܐ ܕܥܲܒܼܕܹܿܗ ܀", ":ܡܸܬܼܒܲܩܹܝܢ ܗ̄ܘ̣ܵܘ ܕܠܵܐ ܣܲܒܼܥܘܼܬܼܵܐ ܒܦܲܐܝܘܼܬܼ ܫܘܼܦܪܹܗ", "ܕܐܵܦ ܗܘ̤ ܥܲܡܗܘܿܢ ܡܫܲܒܲܚ ܗ̄ܘ̣ܵܐ ܠܗܘܿܢ ܠܲܒܥܼܵܕܼ ܐܝܼܕܼܵܘ̈ܗܝ ܀", ":ܒܪ̣ܵܝܗܝ ܐܲܝܟ ܕܲܒܼܪܵܝܗܝ ܡ̣ܢ ܠܵܐ ܡܸܕܹܿܡ ܐܲܝܟ ܕܲܫܦ݂ܲܪ ܠܹܗ", "ܘܲܦܢ̣ܵܐ ܘܫܲܒܲܚ ܘܠܵܘ ܕܲܢܫܲܒܲܚ ܐܸܠܵܐ ܕܢܲܠܸܦ ܀", ":ܠܝܘܼܠܦܵܢ ܟܸܢܫܹ̈ܐ ܕܲܫܡܲܝܵܢܹ̈ܐ ܫܲܒܿܚܹܗ ܠܢܘܼܗܪܵܐ", "ܕܐܸܢܗܘ̤ ܫܲܒܲܚ ܟܡܵܐ ܠܗܘܿܢ ܙܵܕܹܩ ܠܲܡܫܲܒܵܚܘܼ ܀", ":ܫܲܒܲܚܘ ܘܲܬܼܗܲܪܘ ܘܩܲܠܸܣܘ ܘܐܵܘܪܸܒܼܘ ܠܲܡܬܲܩܢܵܢܹܗ", "ܘܐܵܘܕܿܝܼܘ ܘܲܣܓܸܕܼܘ ܘܗܲܝܡܸܢܘ ܘܐܲܫܲܪܘ ܠܚܹܝܠ ܐܝܼܬܼܘܼܬܼܵܐ ܀", ":ܚܹܝܠ ܐܝܼܬܼܘܼܬܼܵܐ ܝ̄ܠܸܦܘ ܪ̈ܘܼܚܵܢܹܐ ܒܝܲܕܼ ܢܲܗܝܼܪܹ̈ܐ", "ܘܫܲܠܸܡ̣ܘ ܟܠܗܘܿܢ ܕܡ̣ܢ ܚܲܕܼ ܚܲܝܠܵܐ ܗܘ̤ܵܐ ܟܠܡܸܕܹܿܡ ܀", ":ܡܬ̣ܿܚ ܫܘܼܠܛܵܢܹܗ ܕܢܘܼܗܪܵܐ ܫܵܥܹ̈ܐ ܬܲܪܬܹܿܝܢ ܘܲܥܣܲܪ", "ܘܲܦܢ̣ܵܐ ܚܸܫܟܵܐ ܕܢܹܐܬܸܐ ܢܸܥܘܿܠ ܠܟܲܪ ܕܐܝܼܬܼܵܘܗܝ ܗ̄ܘ̣ܵܐ ܀", ":ܬܗܲܪܘ ܪ̈ܘܼܚܵܢܹܐ ܒܥܸܕܵܢ ܪܲܡܫܵܐ ܐܲܝܟ ܕܲܒܲܨܲܦܪܵܐ", "ܕܐܲܝܟܲܢ ܫܲܢܝܼ ܢܘܼܗܪܵܐ ܒܛܲܟܼܣܵܐ ܕܫܲܢܝܼ ܚܸܫܟܵܐ ܀", ":ܚܙܵܬܼܵܐ ܕܬܲܗܪܵܐ ܚܙ̣ܵܘ ܚܲܙܝܹ̈ܐ ܕܲܬܼܗܝܼܪܵܐ ܗ̄ܘ̣ܵܬܼ", "ܟܝܵܢܹ̈ܐ ܚܲܪ݁ܫܹܐ ܕܢܵ݁ܛܪܝܼܢ ܛܲܟܼܣܵܐ ܐܲܝܟ ܡܲܠܵܠܹ̈ܐ ܀", ":ܒܚܸܫܟܵܐ ܘܢܘܼܗܪܵܐ ܡܸܢܬܼܒܲܩܹܝܢ ܗ̄ܘ̣ܵܘ ܒܚܹܝܠ ܒܵܪܘܿܝܵܐ", "ܕܲܟܼܡܵܐ ܚܲܟܿܝܼܡ ܠܲܡܛܲܟܵܣܘܼ ܠܲܒܥܼܵܕܼ ܐܝܼܕܵܘ̈ܗܝ ܀", ":ܛܲܟܼܣܵܐ ܪܲܒܵܐ ܩܵܢܵܘ̣ ܐܵܦ ܗܸܢܘ̣ܿܢ ܒܝܲܕܼ ܫܲܬܿܝܼܩܹ̈ܐ", "ܘܟܲܦ̣ܘ ܨܵܘܪ̈ܲܝܗܘܿܢ ܠܡܸܛܥܲܢ ܢܝܼܪܵܐ ܕܫܸܡ ܒܵܪܘܿܝܵܐ ܀", ":ܫܠܸ̣ܩ ܚܲܕܼ ܝܵܘܡ̇ܐ ܠܹܠܲܝ ܐܝܼܡܵܩ ܒܚܸܫܟܵܐ ܘܢܘܼܗܪܵܐ", "ܘܐܲܙܥܸܩ ܡܸܢܫܹܠܝ ܩܵܠܵܐ ܕܕܼܵܡܹ̇ܐ ܠܗܵܘ̇ ܩܲܕܼܡ̇ܝܵܐ ܀", ":ܐܲܝܟ ܐܝܼܙܓܲܕܵܐ ܢܦ݂ܲܩ ܦܘܼܩܕܵܢܵܐ ܡ̣ܢ ܨܹܝܕܼ ܟܲܣܝܵܐ", "ܕܢܸܗܘܸܐ ܪܩܝܼܥܵܐ ܫܡܲܝܵܐ ܕܕܼܵܡܹ̇ܐ ܠܗܵܘ̇ ܩܲܕܼܡ̇ܝܵܐ ܀", ":ܗܘ̤ܵܬܼ ܒܲܥܒܼܵܕܼܵܐ ܘܲܗܘ̤ܵܐ ܪܩܝܼܥܵܐ ܡܸܨܥܲܬܼ ܡܲܝ̈ܵܐ", "ܘܩܵܡ̣ ܒܲܡܨܲܥܬܼܵܐ ܐܲܝܟ ܬܲܛܠܝܼܠܵܐ ܠܥܸܠ ܡ̣ܢ ܐܲܪܥܵܐ ܀", ":ܡ̣ܢ ܐܸܣܛܘܼܟܼܣܵܐ ܕܡܲܝ̈ܵܐ ܬܲܩܢܹܗ ܘܥܲܒܼ݂ܕܹܿܗ ܩܲܫܝܵܐ", "ܕܢܸܗܘܸܐ ܣܵܦܹ̇ܩ ܠܡܸܛܥܲܢ ܡܲܝ̈ܵܐ ܠܥܸܠ ܡ̣ܢ ܚܲܨܹܗ ܀", "ܘܦܵܫ̣ ܥܲܠ ܐܲܪܥܵܐ ܡܢܵܬܼܵܐ ܕܫܲܘܝܵܐ ܥܲܡ ܗܵܝ̇ ܕܲܠܥܸܠ ܀", ":ܬܲܗܪܵܐ ܪܲܒܵܐ ܚܙ̣ܵܘ ܐܵܦ ܗܵܪܟܵܐ ܪ̈ܘܼܚܵܢܵܝܹܐ", "ܢܲܚܬܵܐ ܕܡܲܝ̈ܵܐ ܕܲܛܥܝܼܢ ܡܲܝ̈ܵܐ ܘܲܪܗܝܼܒܼ ܣܵܠܹ̇ܩ ܀", ":ܬܡܲܪܘ ܘܐܸܬܿܕܲܡܲܝܪܘ ܒܐܘܼܡ̇ܢܘܼܬܼܵܐ ܕܪܸܡܙܵܐ ܕܪܲܩܥܹ̣ܗ", "ܕܐܲܝܟܲܢ ܡܲܬܼܚܹܗ ܥܲܐ ܦܸܢ̈ܝܵܢ ܩܲܠܝܼܠܵܐܝܼܬܼ ܀", ":ܠܬܲܗܪܵܐ ܫܘܹ̇ܐ ܘܚܲܟܿܝܼܡܵܐܝܼܬܼ ܬܲܗܝܼܪܝܼܢ ܗ̄ܘ̣ܵܘ", "ܕܐܲܝܟܲܢ ܩܲܫܝܼ ܠܡܲܝ̈ܵܐ ܪ̈ܦܲܝܵܐ ܘܲܛܥ݂ܲܢܘ ܡܲܝ̈ܵܐ ܀", ":ܠܬܲܚܬܿ ܟܲܝ ܡܲܬ̣ܚܹܗ ܒܐܲܦܲܝ̈ ܐܲܪܥܵܐ ܘܟܸܢ ܐܲܪܝܼܡܹܗ", "ܡ̇ܕܹܝܢ ܥܲܡܹܗ ܣܠܸܩ̣ܘ ܡܲܠܲܐܟܹ̈ܐ ܘܢܘܼܗܪܵܐ ܘܐܵܐܲܪ ܀", ":ܘܐܸܢ ܡ̣ܢ ܣܵܘܦܹ̈ܐ ܐܝܼܬܼܘܗܝ ܐܲܟܼܡܵܐ ܕܐܝܼܐܬܼܵܘܗܝ", "ܠܵܐ ܦܵܫ̣ ܡܸܕܹܿܡ ܕܠܵܐ ܠܓܼܵܘ ܡܸܢܹܗ ܚܲܒܼ݂ܫܹܗ ܒܪܵܘܡ̇ܐ ܀", ":ܘܐܸܠܵܐ ܐܲܝܟܲܢ ܡܸܬܼܥܲܠܸܐ ܗ̄ܘ̣ܵܐ ܡ̇ܐܢܵܐ ܩܲܫܝܵܐ", "ܘܥܵܒܼ̇ܪܝܼܢ ܗ̄ܘ̣ܵܘ ܒܹܗ ܟܝܵܢܹ̈ܐ ܥܒܲܝܵ̈ܐ ܘܠܵܘ ܡܸܣܬܿܕܲܩ ܀", ":ܥܲܣܩܵܐ ܗ̄ܝܼ ܣܲܓܿܝܼ ܒܥܵܬܼܵܐ ܕܐܲܝܟܲܢ ܗܘ̤ܵܐ ܘܐܸܬܼܥܲܠܝܼ", "ܘܐܸܠܵܐ ܪܸܡܙܵܐ ܕܐܸܡ݂ܲܪ ܘܲܗܘ̤ܵܐ ܠܵܐ ܝܵ̇ܕܲܥ ܠܵܗ̇ ܀", ":ܪܸܥܝܵܢܝ ܫܲܚܩ݂ܲܢܝ ܕܐܸܒܼܥܸܐ ܕܐܲܝܟܲܢ ܘܠܵܐ ܣܦ݂ܲܩ ܐܲܕܼܪܸܟ", "ܘܬܼܘܼܒܼ ܫܵܚܹ̇ܩ ܠܝܼ ܕܲܟܼܒܲܪ ܡܲܨܝܵܐ ܕܐܲܕܼܪܸܟ ܡܸܕܹܿܡ ܀", ":ܠܦܘܼܬܼ ܚܘܼܫܵܒܹ̈ܐ ܪܢܹ̇ܝܬܼ ܐܲܝܟ ܕܲܡܨܸܐ ܥܒܼܝܼܕܼܵܐ ܠܡܸܪܢܵܐ", "ܕܲܟܼܒܲܪ ܒܐܲܬܼܪܵܐ ܕܲܠܥܸܠ ܡܲܬܼܚܹܗ ܠܗܵܢܵܐ ܡ̇ܐܢܵܐ ܀", ":ܘܲܟܼܒܲܪ ܟܠܹܗ ܡܢܵܬܼܵܐ ܕܡܲܝ̈ܵܐ ܫܩ݂ܲܠ ܦܘܼܩܕܵܢܵܐ", "ܘܡ̣ܢ ܕܐܲܪܝܼܡܹܗ ܩܲܫܝܼ ܪܸܡܙܹܗ ܘܲܛܥ݂ܲܢ ܗܘ̤ ܠܹܗ ܀", ":ܟܒܲܪ ܡ̇ܐ ܕܲܣܠܸ݂ܩ ܡܲܬܼܚܹܗ ܡܸܢܹܫܹܠܝ ܠܥܸܠ ܡ̣ܢ ܟܠܵܐ", "ܘܦܵܫ̣ ܟܠܡܸܕܹܿܡ ܠܬܲܚܬܿ ܥܲܠ ܐܲܪܥܵܐ ܐܲܝܟ ܕܐܝܼܬܼܵܘܗܝ ܗ̄ܘ̣ܵܐ ܀", ":ܕܠܵܐ ܢܘܼܗܵܝܵܐ ܗܘ̤ܵܐ ܬܘܼܩܵܢܹܗ ܩܲܠܝܼܠܵܐܝܼܬܼ", "ܘܠܵܐ ܡܨܸܐ ܦܘܼܡ̇ܐ ܕܢܹܐܡܲܪ ܕܲܟܼܡܵܐ ܩܲܠܝܼܠܘܼܬܹܗ ܀", ":ܩܲܠܝܼܠ ܗ̄ܘ̣ܵܐ ܛܵܒܼ ܦܘܼܩܕܵܢܵܐ ܕܡܲܬܼ݂ܚܹܗ ܒܪܵܘܡ̇ܐ", "ܘܐܸܢ ܐܝܼܬܼ ܡܸܕܹܿܡ ܕܩܲܠܝܼܠ ܣܲܓܿܝܼ ܡܲܬܿܝܼܢ ܡܸܢܹܗ ܀", ":ܗܵܝ̇ ܒܲܪ̄ܬܼ ܩܵܠܵܐ ܕܐܸܡܲܪ ܘܲܗܘ̤ܵܘ ܫܡܲܝܵܐ ܕܲܠܥܸܠ", "ܗ̤ܝ ܬܲܩܸܢܬܹܗ ܒܗܵܘ̇ ܐܸܣܟܹܿܡܵܐ ܕܡ̣ܢ ܠܵܐ ܡܸܕܹܿܡ ܀", ":ܡ̣ܢ ܠܵܐ ܡܸܕܹܿܡ ܗܘ̤ܵܐ ܩܲܕܼܡ̇ܝܵܐ ܒܪܸܡܙܵܐ ܙܥܘܿܪܵܐ", "ܘܗܵܢ ܡ̣ܢ ܡܸܕܸܿܡ ܒܵܗ̇ ܒܲܕܼܡܘܼܬܼܵܐ ܩܲܠܝܼܠܵܐܝܼܬܼ ܀", ":ܛܲܟܼܣܵܐ ܦܲܐܝܵܐܬ ܥܒ݂ܲܕܼ ܠܲܒܼܪܝܼܬܹܗ ܦܠܸܐܒܐܝܼܬܼܘܼܬܹܗ", "ܘܚܲܟܿܝܼܡܵܐܝܼܬܼ ܒܪ̣ܵܐ ܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܹܿܡ ܀", ":ܠܲܥܒܼܵܕܼ ܐܝܼܕܼܵܘ̈ܗܝ ܚܵܘܝܼ ܒܛܲܟܼܣܵܐ ܕܥܵܒܼ̇ܘܿܕܼܘܼܬܹܗ", "ܘܲܠܝܘܼܠܦܵܢܗܘܿܢ ܡܲܬܼܚܹܗ ܠܥܲܡܠܹܗ ܠܵܫܬܵܐ ܝܵܘܡܝܼ̈ܢ ܀", ":ܡܨܸܐ ܗ̄ܘ̣ܵܐ ܕܢܸܒܼܪܸܐ ܠܟܼܠܡܵܐ ܕܲܒܼܪ̣ܵܐ ܒܲܚܕܼܵܐ ܫܵܥܵܐ", "ܐܸܠܵܐ ܥܒܼܵܕܵܘ̈ܗܝ ܠܵܐ ܝܵܠ̇ܦܝܼܢ ܗ̄ܘ̣ܵܘ ܚܹܝܠ ܪܲܒܿܘܼܬܹܗ ܀", ":ܠܝܘܼܬܼܪܵܢ ܥܲܒܼ݂ܕܵܗ̇ ܠܗܵܝ̇ ܕܐܸܬܿܬܲܗܝܼ ܠܡܸܒܼܪܵܐ ܒܪܝܼܬܼܵܐ", "ܕܢܸܓܼܡܘܿܪ ܕܝܼܠܹܗ ܒܲܓܼܡܝܼܪܘܼܬܼܵܐ ܕܐܲܠܵܗܘܼܬܹܗ ܀", ":ܒܫܘܼܪܵܝ ܝܵܘܡ̇ܐ ܥܒ݂ܲܕܼ ܠܲܫܡܲܝܵܐ ܘܲܠܡܲܠܲܐܟܹ̈ܐ", "ܘܠܲܐܪܥܵܐ ܘܡܲܝ̈ܵܐ ܘܲܠܚܸܫܘܿܟܼܵܐ ܘܢܘܼܪܵܐ ܘܐܵܐܲܪ ܀", ":ܒܥܸܕܵܢ ܨܲܦܪܵܐ ܐܲܬܼܩܸܢ ܢܘܼܗܪܵܐ ܡ̣ܢ ܠܵܐ ܡܸܕܸܿܡ", "ܘܝܼܠܸܦܘ ܥܝܼܪܹ̈ܐ ܕܡ̣ܢ ܠܵܐ ܡܸܕܹܿܡ ܗܘ̤ܵܘ ܐܵܦ ܗܸܢܘ̣ܿܢ ܀", ":ܒܝܵܘܡ̇ܐ ܕܲܬܼܪܹܝܢ ܥܒ݂ܲܕܼ ܠܲܪܩܝܼܥܵܐ ܡ̣ܢ ܓܵܘܡܲܝܵ̈ܐ", "ܘܚܲܟܸܿܡ ܐܸܢܘܿܢ ܕܬܵܦ ܡ̣ܢ ܡܕܸܿܡ ܦܫܝܼܩ ܠܹܗ ܕܢܸܒܼܪܸܐ ܀", ":ܒܲܬܼܠܝܼܬܼܵܝܵܐ ܟܲܢܸܫ ܡܲܝ̈ܵܐ ܠܩܸܒܼܝܵܐ ܕܝܲܡܡܹ̈ܐ", "ܘܐܵܘܕܲܥ ܐܸܢܘܿܢ ܕܪܸܡܙܹܗ ܫܲܠܝܼܛ ܥܲܠ ܬܘܼܩܵܢܵܘ̈ܗܝ ܀", ":ܒܲܪܒܼܝܼܥܵܝܵܐ ܥܒ݂ܲܕܼ ܢܲܗܝܼܪܹ̈ܐ ܫܸܡܫܵܐ ܘܣܲܗܪܵܐ", "ܘܚܵܘܝܼ ܐܸܢܘܿܢ ܠܡܸܛܲܪ ܛܲܟܼܣܵܐ ܕܥܵܒܼܘܿܕܼܘܼܬܹܗ ܀", ":ܒܲܚܡܝܼܫܵܝܵܐ ܙܵܘ̤ܓܼ ܡܲܝ̈ܵܐ ܘܐܵܘܠܸܕܼܘ ܪ̈ܲܚܫܵܐ", "ܘܐܵܘܕܲܥ ܐܸܢܘܿܢ ܕܐܵܦ ܫܲܬܿܝܼܩܹ̈ܐ ܡܫܲܡܠܹܝܢ ܡܸܠܹܗ ܀", ":ܒܲܫܬܿܝܼܬܼܵܝܵܐ ܒܪ̣ܵܐ ܡ̣ܢ ܐܲܪܥܵܐ ܓܸܢܣܹ̈ܐ ܚܲܪ̈ܫܹܐ", "ܘܐܲܥܝܼܪ ܐܸܢܘܿܢ ܠܡܸܬܼܒܲܩܵܝܘ ܒܫܘܼܚܠܵܦܲܝ̈ܗܘܿܢ ܀", ":ܐܲܝܟ ܕܲܒܼܨܒܼܥܵܐ ܡܚܵܘܸܬ ܗ̄ܘ̣ܵܐ ܠܗܘܿܢ ܚܹܝܠ ܐܝܼܬܼܘܼܬܹܗ", "ܕܚܘܼܪܘ ܡܲܠܲܐܟܹ̈ܐ ܕܚܹܝܠ ܟܠ ܡܸܕܸܿܡ ܡܨܸܐ ܐ̄ܢܵܐ ܚܲܝܠܵܐ ܀", ":ܐܲܝܟ ܕܲܒܼܩܲܢܝܵܐ ܟܬܹ̇ܒܼ ܗ̄ܘ̣ܵܐ ܠܗܘܿܢ ܣܸܦܪܵܐ ܒܗܵܘܢܵܐ", "ܘܡܲܗܓܸܿܐ ܗ̄ܘ̣ܵܐ ܠܗܘܿܢ ܒܲܟܼܬܼܝܼ̈ܒܼܵܬܼܵܐ ܕܬܼܘܼܩܵܢ ܟܠܵܐ ܀", ":ܒܲܕܼܡܘܼܬܼ ܩܝܼܡ ܗ̄ܘ̣ܵܐ ܪܸܡܙܹܗ ܒܪܹܫ ܣܸܕܼܪ̈ܲܝܗܘܿܢ", "ܘܬܼܵܢܹ̇ܐ ܗ̄ܘ̣ܵܐ ܠܗܘܿܢ ܚܹܝܠ ܣܘܼܟܵܠܵܐ ܕܲܣܬܼܝܼܪ݁ܵܬܹܗ ܀", ":ܐܲܝܟ ܕܲܠܨܲܠܡܵܐ ܨܵܪܹܗ ܠܥܵܠܡܵܐ ܩܕܼܵܡ ܥܲܝܢܲܝ̈ܗܘܿܢ", "ܘܐܲܩܝܼܡ ܐܸܢܘܿܢ ܕܢܸܬܼܒܲܩܘܿܢ ܒܹܗ ܚܲܬܿܝܼܬܼܵܐܝܼܬܼ ܀", ":ܐܲܝܟ ܦܵܠܵܛܝܼܢ ܕܲܡܠܸܟ ܡܲܠ̈ܟܹܿܐ ܒܢ̣ܵܗ̇ ܠܲܒܼܪܝܼܬܼܵܐ", "ܘܐܲܥܸܠ ܐܸܢܘܿܢ ܠܡܸܚܙܵܐ ܫܘܼܦܪܵܐ ܕܒܹܝܬܼ ܡܲܠܟܿܘܼܬܹܗ ܀", ":ܒܝܲܕܼ ܓܲܠ̈ܝܵܬܼܵܐ ܐܲܠܸܦ ܐܸܢܘܿܢ ܚܹܝ ܐܝܼܬܼܘܼܬܹܗ", "ܕܠܵܐ ܢܸܫܬܲܚܩܝܼܢ ܠܡܸܒܼܥܵܐ ܒܥܵܬܼܵܐ ܕܥܲܠ ܟܲܣܝܘܼܬܹܗ ܀", ":ܟܣܸܐ ܗ̄ܘ̣ܵܐ ܡܸܢܗܘܿܢ ܘܠܵܐ ܝܵ̇ܕܼܥܝܼܢ ܗ̄ܘ̣ܵܘ ܪܲܒܿܘܼܬܼ ܚܲܝܠܹܗ", "ܘܐܵܘܕܲܥ ܐܸܵܢܘܿܢ ܒܝܲܕܼ ܬܘܼܩܵܢܵܘ̈ܗܝ ܕܚܲܕܼ ܒܵܬܲܪ ܚܲܕܼ ܀", ":ܐܲܝܟ ܗܲܕܿܝܼܠܵܐ ܪܗܸܛ ܦܘܼܩܕܵܢܹܗ ܩܕܼܵܡ ܟܸܢܫܲܝ̈ܗܘܿܢ", "ܘܢܓܲܕܼ ܐܸܢܘܿܢ ܠܘܵܬܼ ܝܘܼܠܦܵܢܵܐ ܕܟܲܣܝܘܼܬܼ ܚܘܼܒܹܿܗ ܀", ":ܚܘܼܒܹܿܗ ܓܠ̣ܵܐ ܠܗܘܿܢ ܕܲܟܼܡܵܐ ܪܵܚܹ̇ܡ ܠܲܥܒܼܵܕܼ̇ ܐܝܼܕܼܵܘ̈ܗܝ", "ܘܲܪܓܼܝܼܓܼ ܣܲܓܿܝܼ ܠܡܸܛܲܪ ܥܲܡܠܹܗ ܡ̣ܢ ܢܸܟܼܝܵܢܹ̈ܐ ܀", ":ܚܘܼܒܵܢܵܐܝܼܬܼ ܒܪ̣ܵܐ ܟܠܡܸܕܸܿܡ ܕܲܟܼܣܸܐ ܘܲܓܼܠܸܐ", "ܘܲܕܼܠܵܐ ܥܲܡܠܵܐ ܓܡ݂ܲܪ ܨܸܒܼܝܵܢܹܗ ܘܚܵܘܝܼ ܚܘܼܒܹܿܗ ܀", ":ܚܲܝܠܹܗ ܐܲܫܪܝܼ ܒܚܲܝܠܲܝ̈ ܪܵܘܡ̇ܐ ܕܲܗܘ̤ܵܘ ܡܸܢܹܗ", "ܘܚܲܝܸܠ ܐܸܢܘܿܢ ܠܡܸܛܲܪ ܛܲܟܼܣܵܐ ܕܥܵܒܼܘܿܕܼܘܼܬܹܗ ܀", ":ܐܲܝܟ ܫܲܠܝܼܛܹ̈ܐ ܐܲܩܝܼܡ ܐܸܢܘܿܢ ܥܲܠ ܟܠ ܕܲܒܼܪܵܐ", "ܕܢܸܗܘܘܿܢ ܝܵ̇ܕܼܥܝܼܢ ܠܲܡܕܲܒܵܪܘܼ ܫܡܲܝܵܐ ܘܐܲܪܥܵܐ ܀", ":ܒܚܘܼܒܵܐ ܪܲܒܵܐ ܫܠܸܡ̣ܘ ܐܵܦ ܗܸܢܘ̣ܿܢ ܠܨܸܒܼܝܵܢ ܚܘܼܒܹܿܗ", "ܘܗܲܢܝܼܵܐܝܼܬܼ ܟܕܲܢܘ ܨܵܘܪ̈ܲܝܗܘܿܢ ܬܚܹܝܬܼ ܦܘܼܩܕܵܢܹܗ ܀", ":ܦܩ݂ܲܕܼ ܐܲܝܟ ܡܲܠܟܵܐ ܘܛܲܟܸܿܣ ܕܲܪ̈ܓܹܐ ܕܫܘܼܠܛܵܢܲܝ̈ܗܘܿܢ", "ܘܟܼܠܚܲܕܼ ܡܸܢܗܘܿܢ ܩܵܡ̣ ܒܲܥܒܼܵܕܼܵܐ ܕܐܸܬܚܵܘܝܼ ܠܹܗ ܀", ":ܐܝܼܬܼ ܕܲܦܩ݂ܲܕܼ ܠܹܗ ܕܲܢܙܝܼܥ ܠܐܵܐܲܪ ܐܲܝܟ ܪܲܒܿܚܲܝܠܵܐ", "ܘܢܲܪܗܸܛ ܡܲܝ̈ܵܐ ܠܥܸܠ ܡ̣ܢ ܚܲܨܵܐ ܕܪܘܼܚܵܐ ܫܲܪܝܵܐ ܀", ":ܐܝܼܬܼ ܕܐܲܦܸܣ ܠܹܗ ܕܲܢܣܝܼܦ ܒܲܪ̈ܩܹܐ ܩܲܠܝܼܠܵܐܝܼܬܼ", "ܘܢܲܫܡܲܥ ܩܵܠܹ̈ܐ ܕܪ̈ܲܥܡܹܐ ܩܫܲܝ̈ܵܐ ܚܲܣܝܼܢܵܐܝܼܬܼ ܀", ":ܐܝܼܬܼ ܕܐܵܘܚܸܕܼ ܠܹܗ ܐܸܣܦܹܝܪ ܫܸܡܫܵܐ ܒܐܝܼܕܼܵܐ ܕܙܵܘܥܵܘ̈ܗܝ", "ܘܐܲܡܝܼܢ ܪܵܗܹ̇ܛ ܠܹܠܲܝ ܐܝܼܡܵܗ ܕܠܵܐ ܫܘܼܘܵܪܵܐ ܀", ":ܐܝܼܬܼ ܕܐܲܫܠܸܡ ܠܹܗ ܣܲܗܪܵܐ ܙܥܘܿܪܵܐ ܩܢܸܐ ܫܘܼܚܠܵܦܹ̈ܐ", "ܘܗܵܐ ܡܛܲܟܸܿܣ ܠܹܗ ܠܥܘܼܡܪܵܐ ܕܙܲܒܼܢܵܐ ܕܠܵܐ ܢܼܬܿܕܵܘܲܕܼ ܀", ":ܐܝܼܬܼ ܕܲܠܟܼܵܙܟܿܒܹ̈ܐ ܚܲܪ̈ܫܹܐ ܡܙܝܼܥܝܼܢ ܠܡܸܪܕܼܵܐ ܒܛܲܟܼܣܵܐ", "ܘܲܒܼܪ̈ܲܗܛܲܝܗܘܿܢ ܡܚܲܟܿܡܝܼܢ ܐ̄ܢܵܫܵܐ ܩܲܢܝܲܝ̈ ܡܸܠܬܼܵܐ ܀", ":ܐܲܝܟ ܕܐܸܬܼܦܲܩܲܕܼܘ ܠܲܡܕܲܒܵܪܘܼ ܫܘܼܠܛܵܢ ܥܲܡܡܹ̈ܐ", "ܘܠܵܐܹ̇ܝܢ ܟܠܫܵܥ ܠܲܡܩܲܝܵܡܘܼ ܫܘܼܠܛܵܢܲܝ̈ܗܘܿܢ ܀", ":ܐܝܼܬܼ ܕܲܡܥܝܼܪܝܼܢ ܩܪ݁ܵܒܹܐ ܒܐܲܪܥܵܐ ܥܲܠ ܚܲܝܵܒܹ̈ܐ", "ܘܐܝܼܬܼ ܕܲܡܫܲܠܹܝܢ ܩܹܐܪ̈ܣܹܐ ܩ̈ܫܲܝܵܐ ܡ̣ܢ ܙܲܟܵܝܹ̈ܐ ܀", ":ܐܝܼܬܼ ܕܲܡܟܲܒܿܫܝܼܢ ܥܲܡܡܹ̈ܐ ܡܪ̈ܝܼܕܹܐ ܒܝܲܕܼ ܚܲܒܼܪ̈ܲܝܗܘܿܢ", "ܘܐܝܼܬܼ ܕܲܡܫܲܗܹܝܢ ܬܘܼܩܦܵܐ ܕܒܼܝܼ̈ܫܹܐ ܩܕܼܵܡ ܡܲܟܿܝܼܪܹ̈ܐ ܀", ":ܐܝܼܬܼ ܗ̄ܘ̣ ܕܪܵܕܹܝܢ ܒܪ̈ܲܥܡܹܐ ܘܒܲܪ݁ܩܖܹܐ ܥܲܙܝܼܙܵܐܝܼܬܼ", "ܘܐܝܼܬܼ ܗ̄ܘ̣ ܕܡܲܚܬܼܝܼܢ ܡܸܛܪܵܐ ܘܛܲܠܵܐ ܒܲܣܝܼܡܵܐܝܼܬܼ ܀", ":ܐܝܼܬܼ ܗ̄ܘ̣ ܕܡܲܟܹܿܝܢ ܒܝܲܕܼ ܫܘܼܚܠܵܦܹ̈ܐ ܕܩܲܝܛܵܐ ܘܣܲܬܼܘܵܐ", "ܘܐܝܼܬܼ ܗ̄ܘ̣ ܕܢܵܛ̇ܪܝܼܢ ܦܲܓܼܪ̈ܵܢܵܝܹܐ ܡ̣ܢ ܢܸܟܼܝܵܢܹ̈ܐ ܀", ":ܐܝܼܬܼ ܕܲܡܕܲܒܿܪܝܼܢ ܟܠܚܲܕܼ ܡܸܢܗܘܿܢ ܠܚܲܕܼ ܒܲܪܢܵܫܵܐ", "ܘܲܙܗܝܼܪܝܼܢ ܒܹܗ ܕܠܵܐ ܢܲܟܿܘܿܢܵܝܗܝ ܫܹܐܕܹ̈ܐ ܛܪ̈ܘܼܢܹܐ ܀", ":ܠܨܸܒܼܝܵܢ ܟܲܣܝܵܐ ܡܫܲܡܫܝܼܢ ܟܠܗܘܿܢ ܒܲܚܦܝܼܛܘܼܬܼܵܐ", "ܘܐܲܝܟ ܨܸܒܼܝܵܢܹܗ ܪܵܕܹܝܢ ܒܐܘܼܪܚܵܐ ܕܣܘܼܥܪ݁ܵܢܲܝܗܘܿܢ ܀", ":ܠܢܝܼܫܵܐ ܕܚܘܼܒܹܿܗ ܚܵܢܹ̇ܝܢ ܟܠܫܵܥ ܠܲܡܕܲܡ̇ܝܼܘ", "ܘܠܵܐ ܡܸܬܼܪܲܦܹܝܢ ܡ̣ܢ ܣܘܼܟܵܝܵܐ ܕܦܘܼܪܥܵܢ ܐܲܓܼܪܵܐ ܀", ":ܐܲܝܟ ܐܲܬܼܠܹܝܛܹ̈ܐ ܪܡܹܝܢ ܒܐܵܓܼܘܿܢܵܐ ܗܵܐ ܡ̣ܢ ܕܲܗܘ̤ܵܘ", "ܘܲܠܙܵܟܼܘܼܬܼܵܐ ܕܲܒܼܫܘܼܠܵܡܵܐ ܡܣܲܟܹܿܝܢ ܥܲܡ ܟܠ ܀", ":ܬܡܝܼܗ ܐܵܓܼܘܿܢܵܐ ܕܡܸܬܼܟܲܬܼܫܝܼܢ ܒܹܗ ܠܵܐ ܚܵܫܘܿܫܹ̈ܐ", "ܘܠܵܐ ܡܸܬܼܡܲܠܠܵܐ ܪܲܒܿܘܼܬܼ ܥܲܡܠܹܗ ܒܠܸܫܵܢ ܒܸܣܪܵܐ ܀", ":ܟܡܵܐ ܟܲܝ ܗܵܘܹ̇ܐ ܚܲܝܠܵܐ ܕܲܒܼܗܘܿܢ ܠܡܹܐܚܲܕܼ ܟܠܵܐ", "ܕܗܵܐ ܒܨܝܼܪ ܩܲܠܝܼܠ ܐܲܠܦܹ̈ܐ ܐܸܫܬܵܐ ܘܠܵܐ ܡܸܬܼܪܲܦܹܝܢ ܀", ":ܟܡܵܐ ܟܲܝ ܦܵܠ̇ܚܝܼܢ ܒܐܲܦܲܝܝ̈ ܪܵܘܡ̇ܐ ܠܹܠܲܝ ܐܝܼܡܵܡ", "ܘܠܵܐ ܠܐ̣ܝܼܘ ܘܲܬܼܚܸܒܼܘ ܡ̣ܢ ܡܲܪܕܲܝܼܬܼܵܐ ܕܥܲܡ ܢܲܗܝܼܪܹ̈ܐ ܀", ":ܟܡܵܐ ܟܲܝ ܛܵܥܹ̇ܝܢ ܝܲܳܪܵܐ ܕܲܒܼܗܘܿܢ ܝܘܼܩܪܹܗ ܕܙܲܒܼܢܵܐ", "ܘܠܵܐ ܡܸܬܼܝܲܠܕܵܐ ܡܲܐܝܼܢܘܼܬܼܵܐ ܒܪܸ̈ܥܝܵܢܲܗܘܿܢ ܀", ":ܟܡܵܐ ܟܲܝ ܪܵܬܼܚ̇ܝܼܢ ܒܪܸܚܡܲܬܼ ܚܘܼܒܵܐ ܕܨܹܝܕܼ ܒܵܪܘܿܝܵܐ", "ܘܠܵܐ ܩܲܪ̣ܘ ܘܲܗܦܲܟܼܘ ܡ̣ܢ ܛܘܼܝܵܒܼܵܐ ܕܐܲܝܟ ܨܸܒܼܝܵܢܹܗ ܀", ":ܒܚܹܿܝܠ ܨܸܒܼܝܵܢܹܗ ܢܸܬܼܗܲܪ ܝܲܬܿܝܼܪ ܛܵܒܼ ܡ̣ܢ ܕܲܒܼܗܘܿܢ", "ܕܲܡܨܸܐ ܡܚܲܝܸܠ ܠܲܥܒܼܵܕ̇ ܐܝܼܕܼܵܘ̈ܗܝ ܠܡܸܛܲܪ ܛܲܟܼܣܵܐ ܀", ":ܠܚܲܝܠܹܗ ܢܩܲܠܸܣ ܚܹܝܝܠ ܚܘܼܡܣܵܢܵܐ ܕܲܒܼܢܲܝ̈ ܒܲܝܬܹܿܗ", "ܘܲܠܥܘܼܕܼܪܵܢܹܗ ܢܸܓܼܕܿܘܿܠ ܟܠܫܵܥ ܟܠܝܼܠ ܬܵܘܕܿܝܼܬܼܵܐ ܀"], "lines": ["ܡܐܡܪܐ ܕܬܠܬܝܢ ܘܐܪܒܥܐ", "ܥܲܠ ܒܪܵܫܝܼܬܼ ܘܥܲܠ ܐܝܼܬܼܘܼܬܹܗ ܕܐܲܠܵܗܵܐ", ":ܒܪܵܫܝܼܬܼ ܫܸܡܥܹ̇ܬܼ ܕܲܟܼܬ݂ܲܒܼ ܡܘܼܫܹܐ ܩܕܼܵܡ ܟܠ ܡܸܕܹܿܡ", "ܘܲܒܼܥܹ̇ܝܬܼ ܕܐܸܚܙܘܿܩ ܒܲܫܒܼܝܼܠ ܡܸܠܵܘ̈ܗܝ ܠܘܵܬܼ ܫܘܼܪܵܝܵܐ ܀", ":ܚܲܡܸܫ ܐܵܬܼ̈ܘܵܢ ܚܙܹܝ̇ܬܹܗ ܕܲܪܲܫܲܡ̣ ܒܪܹܫ ܣܘܼܪܓܵܕܼܵܐ", "ܘܡܲܠ̣ܟܲܢܝ ܪܸܥܝܵܢܝ ܠܡܸܬܼܗܲܓܵܝܘܼ ܒܚܲܕܼܬܼܘܼܬܼ ܣܸܦܪܹܗ ܀", ":ܐܲܝܟ ܕܲܠܟܹܐܦܹ̈ܐ ܦܣ݂ܲܠ ܐܵܬܼ̈ܘܬܼܵܐ ܒܦܲܪܘܠܵܐ ܕܪܘܼܚܵܐ", "ܘܲܒܼܢ̣ܵܐ ܥܠܲܝܗܹܝܢ ܒܲܝܬܵܐ ܪܲܒܵܐ ܕܪܵܡ̇ܐ ܘܥܘܼܡܩܵܐ ܀", ":ܐܲܝܟ ܣܲܡܡܵܢܹ̈ܐ ܡܲܕܸܿܟ ܪܸܡܙܵܐ ܒܡܸܠܹ̈ܐ ܕܦܘܼܡܹܗ", "ܘܨܵܪ ܒܸܪ̈ܝܵܬܼܵܐ ܕܠܵܐ ܚܲܙ̈ܝܵܢ ܠܹܗ ܟܲܕܼ ܟܡܸܬܿܬܿܩ̈ܝܵܢ ܀", ":ܒܲܕܼܡܘܼܬܼ ܨܲܠܡܵܐ ܪܲܟܿܒܹܗ ܠܥܵܠܡܵܐ ܕܲܗܘ̤ܸܵܐ ܒܪܵܫܝܼܬܼ", ":ܘܫܲܩ݂ܲܠ ܣܵܡܹ݂ܗ ܩܕܼܵܡ ܚܲܙܵܝܹ̈ܐ ܕܢܸܬܼܒܲܩܘܿܢ ܒܹܗ", ":ܛܲܟܼܣܵܐ ܪܲܒܵܐ ܥܒ݂ܲܕܼ ܨܲܝܵܐ ܠܐܘܼܡ̇ܢܘܼܬܹܗ", "ܕܨܵܪ ܒܸܪ̈ܝܵܬܼܵܐ ܘܐܲܟܸܿܢ ܝܘܼܩܢܵܐ ܕܫܸܡ ܒܵܪܘܿܝܵܐ ܀", ":ܛܲܟܼܣܵܐ ܕܡܲܠܟܵܐ ܚܵܘܝܼ ܠܘܼܩܕܼܵܡ ܠܥܲܒܼܕܲܝ̈ ܡܲܠܟܵܐ", "ܘܐܲܟܸܿܢ ܐܲܪܝܼܡ ܘܹܐܠܵܐ ܕܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ ܀", ":ܐܲܝܟ ܫܲܬܼܐܸܣܬܼܵܐ ܣܵܡ̣ܵܗ̇ ܠܡܸܠܬܼܵܐ ܗܲܝ̇ ܕܲܒܼܪܵܫܝܼܬܼ", "ܘܲܠܥܸܠ ܡܸܵܢܵܗ̇ ܒܪ̣ܵܐ ܐܲܠܵܗܵܐ ܐܲܝܟ ܒܲܢܵܝܵܐ ܀", ":ܒܪܵܫܝܼܬܼ ܐܸܡ݂ܲܪ ܒܪ̣ܵܐ ܐܲܠܵܗܵܐ ܫܡܲܝܵܐ ܘܐܲܪܥܵܐ", "ܠܟܼܵܬ ܗܝ̤ ܒܪܝܼܬܼܵܐ ܘܲܠܗܲܠ ܡܸܢܸܗ̇ ܡܵܪܹܐ ܒܪܝܼܬܼܵܐ ܀", ":ܒܪܝܼܬܼܵܐ ܐܸܡ݂ܲܪ ܩܕܼܵܡ ܒܵܪܘܿܝܵܐ ܘܟܸܢ ܒܵܪܘܿܝܵܐ", "ܠܵܘ ܕܩܲܕܼܝܼܡܵܐ ܐܸܠܵܐ ܕܢܵܘܕܲܥ ܙܲܒܼܢܵܐ ܕܲܗܘ̤ܵܬܼ ܀", ":ܗܵܘܝܵܐ ܐܵܘܕܲܥ ܒܝܲܕܼ ܗܵܝ̇ ܕܲܟܼܬܲܒܼ ܒܪܵܫܝܼܬܼ ܠܘܼܩܕܼܵܡ", "ܘܥܲܠ ܒܵܪܘܿܝܵܐ ܓܠ̣ܵܐ ܕܐܝܼܬܼܵܘܗܝ ܗ̄ܘ̣ܵܐ ܕܠܵܐ ܫܘܼܪܵܝܵܐ ܀", ":ܕܠܵܐ ܫܘܼܪܵܝܵܐ ܐܝܼܬܼܵܘܗܝ ܐܝܼܬܼܝܵܐ ܕܐܲܝܬܿܝܼ ܒܪܝܼܬܼܵܐ", "ܘܲܕܼܠܵܐ ܫܘܼܠܵܡ ܡܩܵܘܸܐ ܒܛܲܟܼܣܵܐ ܕܐܲܡܝܼܢܘܼܬܹܗ ܀", ":ܕܐܝܼܬܼܵܘܗܝ ܘܐܝܼܬܼܵܘܗܝ ܡܨܸܐ ܪܸܥܝܵܢܵܐ ܕܢܹܐܡܲܪ ܒܲܠܚܘܿܕܼ", "ܘܕܲܐܝܟܲܢ ܐܝܼܬܼܵܘܗܝ ܐܲܚܝܼܕܼ ܬܲܪܥܵܐ ܩܕܼܵܡ ܥܘܼܩܵܒܹܗ ܀", ":ܠܲܝܬܿ ܠܲܟܼܝܵܢܹܗ ܕܐܸܚܙܹܝܗܝ ܥܲܝܢܵܐ ܕܲܥܒܼܵܕܼ ܐܝܼܕܸܵܘ̈ܗܝ", "ܘܠܵܐ ܠܲܥܒܼܵܕܵܘ̈ܗܝ ܕܢܸܬܼܒܲܩܘܿܢ ܒܹܗ ܠܦܘܼܬܼ ܪܸܓܲܬܼܗܘܿܢ ܀", ":ܕܠܵܐ ܪܘܼܟܵܒܼܵܐ ܗ̄ܘ̣ ܘܕܼܠܵܐ ܣܵܟܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ ܗ̄ܘ̣", "ܘܠܵܐ ܡܸܫܬܲܚܠܲܦ ܡ̣ܢ ܗܵܝ̇ ܕܐܝܼܬܼܵܘܗܝ ܐܘܵܬܼ ܕܲܠܩܘܼܒܼܠܵܐ ܀", ":ܪܵܡ ܗ̄ܘ̣ ܟܝܵܢܹܗ ܡ̣ܢ ܫܘܼܚܠܵܦܹ̈ܐ ܘܡ̣ܢ ܚܲܙܵܝܹ̈ܐ", "ܘܠܲܝܬܿ ܒܲܥܒܼܝܼܕܹ̈ܐ ܕܣܵܦܹ̇ܩ ܗܵܘܢܹܗ ܕܢܹܐܡܲܪ ܕܲܟܼܡܵܐ ܗ̄ܘ̣ ܀", ":ܟܝܵܢܵܐ ܕܥܲܠ ܟܠ ܐܲܚܝܼܕܼ ܢܘܼܡܹܐ ܒܪܵܘܡܵܐ ܘܥܘܼܡܩܵܐ", "ܘܲܠܓܼܵܘ ܡܸܢܹܗ ܚܒܼܝܼܫ ܟܠܡܸܕܹܿܡ ܕܲܗܘ̤ܵܐ ܡܸܢܹܗ ܀", ":ܡܸܢܹܗ ܡܲܠܝܵܐ ܒܪܝܼܬܼܵܐ ܕܲܒܼܪܵܐ ܡ̣ܢ ܠܵܐ ܡܸܕܹܿܡ", "ܘܗܵܢܵܘ̇ ܬܲܗܪܵܐ ܕܟܲܕܼ ܠܲܝܬܿ ܡܸܕܹܿܡ ܒܪ̣ܵܐ ܟܠ ܡܸܕܹܿܡ ܀", ":ܒܪܸܡܙܹܗ ܩܵܐܹ̇ܡ ܥܵܠܡܵܐ ܪܲܒܵܐ ܥܲܠ ܠܵܐ ܡܸܕܹܿܡ", "ܘܗܵܐ ܬܸܕܼܡܘܼܬܵܐ ܕܣܝܼܡ ܟܠܡܸܕܹܿܡ ܥܲܠ ܠܵܐ ܡܸܕܹܿܡ ܀", ":ܒܚܹܝܠ ܚܲܝܘܼܬܼܵܐ ܡܲܞܸܐ ܟܝܵܢܹ̈ܐ ܡܠܝܼܠܹ̈ܐ ܘܚܲܪ̈ܫܹܐ", "ܘܗܵܐ ܬܲܚܘܝܼܬܼܵܐ ܕܪܲܒܿܘܼܬܼ ܚܲܝܠܹܗ ܒܗܘܿܢ ܒܲܟܼܝܵܢܹ̈ܐ ܀", ":ܟܝܵܢܹ̈ܐ ܩܵܥܹ̇ܐ ܥܲܠ ܪܲܒܿܘܼܬܹܗ ܕܠܵܐ ܡܸܬܿܕܼܪܟܵܐ", "ܘܲܒܼܣܘܼܥܪ̈ܵܢܹܐ ܡܚܵܘܹܝܢ ܚܲܝܠܵܐ ܕܥܵܒܼܘܿܕܼܬܹܗ ܀", ":ܠܵܐ ܡܸܬܿܕܲܪܟܵܐ ܐܘܿ ܡ̇ܢܘܼܬܹܗ ܡ̣ܢ ܒܲܥܵܝܹ̈ܐ", "ܕܲܟܼܡܵܐ ܕܒܼܵܥܹ̇ܝܢ ܠܗܲܠ ܡ̣ܢ ܣܵܟ̣ܵܐ ܣܝܼܡܵܐ ܒܥܵܬܹܗ ܀", ":ܠܵܐ ܠܹܗ ܣܵܟܼܵܐ ܘܠܵܐ ܠܲܒܼܥܵܬܹܗ ܫܘܼܠܵܡ ܡܸܠܹ̈ܐ", "ܘܐ̄ܢܵܫܵܐ ܠܵܠܹ̇ܐ ܐܲܝܢܵܐ ܕܒܼܵܥܹ̇ܐ ܒܥܵܬܼܵܐ ܕܲܥܠܵܘܗܝ ܀", ":ܦܘܼܫ ܒܲܥܵܝܵܐ ܠܵܐ ܬܸܬܼܦܲܫܲܚ ܒܲܒܼܥܵܬܼ ܟܲܣܝܵܐ", "ܕܲܥ ܠܲܟܼܝܵܢܵܟ ܘܗܲܒܼ ܪܲܒܿܘܼܬܼܵܐ ܠܲܡܬܿܩܢܵܢܵܟ ܀", ":ܒܥܝܼ ܐܸܢ ܒܵܥܹ̇ܝܬܿ ܒܥܵܬܼܵܐ ܕܦܲܐܝܵܐ ܠܲܕܼܠܵܐ ܣܵܟܼܵܐ", "ܕܐܲܝܟܲܢ ܐܝܼܬܼܵܘܗܝ ܟܝܵܢܵܐ ܫܲܘܝܵܐ ܩܢܘܿܡܹ̈ܐ ܬܠܵܬܼܵܐ ܀", ":ܒܥܝܼ ܕܐܲܝܟܲܢܵܐ ܐܝܼܬܼ ܒܲܟܼܝܵܢܵܐ ܫܘܼܪܵܝܵܐ", "ܐܲܒܼܵܗܘܼܬܼܵܐ ܘܝܼܠܝܼܕܼܘܼܬܼܵܐ ܘܢܵܦܘܿܩܘܼܬܼܵܐ ܀", ":ܐܵܦܠܵܐ ܗܵܕܹܐ ܠܵܘ ܒܲܒܼܥܵܬܼܵܐ ܢܸܒܼܥܸܐ ܕܐܲܝܟܲܢ", "ܐܸܠܵܐ ܒܚܘܼܒܵܐ ܕܲܦܠܸܐ ܠܐܲܝܢܵܐ ܕܝܵܠܹ̇ܦ ܀", ":ܒܚܘܼܒܵܐ ܦܲܐܝܵܐ ܗ̄ܝܼ ܠܡܸܒܼܥܵܐ ܒܥܵܬܼܵܐ ܕܥܲܠ ܐܝܼܬܼܘܼܬܼܵܐ", "ܘܲܕܼܠܵܐ ܒܨܵܬܼܵܐ ܫܲܦܝܼܪ ܗܸܪܓܵܐ ܕܥܲܠ ܟܲܣܝܘܼܬܼܵܐ ܀", ":ܡܵܕܹܝܢ ܠܵܐ ܥܕܼܝܼܠ ܐܲܝܢܵܐ ܕܒܼܵܥܹ̇ܐ ܠܡܹܐܠܲܦ ܫܲܦܝܼܪ", "ܐܸܠܵܐ ܐܲܝܢܵܐ ܕܲܒܼܚܸܪܝܵܢܵܐ ܡܪܲܟܸܿܒܼ ܡܸܠܹ̈ܐ ܀", ":ܐܡܹܐܠܲܦ ܥܸܠܹ̇ܬܼ ܠܒܹܝܬܼ ܢܵܡܘܿܣܹ̈ܐ ܕܲܡܠܸܟ ܡܲܠ̈ܟܹܿܐ", "ܘܕܸܐܚܙܸܐ ܛܲܟܼܣܵܐ ܕܒܹܝܬܼ ܡܲܠܟܿܘܼܬܼܵܐ ܕܠܵܐ ܚܲܙܝܵܐ ܠܝܼ ܀", ":ܠܵܘ ܕܐܸܬܼܒܲܩܸܐ ܒܟܲܣܝܵܐ ܥܸܠܹ̇ܬܼ ܠܐܲܝܟܵܐ ܕܥܹܠܹ̇ܬܼ", "ܐܸܠܵܐ ܕܐܸܫܡܲܥ ܡܲܡܠܠܵܐ ܚܲܕܼܬܼܵܐ ܥܲܠ ܟܲܣܝܘܼܬܵܪܐ ܀", ":ܡܲܡܠܠܵܐ ܚܲܕܼܬܼܵܐ ܟܬܲܒܼ ܚܲܕܼ ܓܼܒܼܪܵܐ ܒܩܲܢܝܵܐ ܕܪܘܼܚܵܐ", "ܘܲܒܼܥܹ̇ܝܬܼ ܕܐܹܠܲܦ ܚܹܝܠ ܣܘܼܟܵܠܵܐ ܕܲܟܼܣܸܐ ܒܡܸܠܵܘ̈ܗܝ ܀", ":ܒܪܵܫܝܼܬܼ ܬܲܪܓܸܿܡ ܚܲܕܼ ܟܵܪܘܿܙܵܐ ܒܹܝܬܼ ܐܲܪ̈ܗܵܢܹܐ", "ܘܲܨܒܹ̇ܝܬܼ ܕܐܸܕܲܥ ܕܡ̇ܢܲܐ ܗ̄ܝܼ ܥܸܠܬܼܵܐ ܕܟܼܵܪܘܿܙܘܼܬܹܗ ܀", ":ܒܪܹܫ ܦܸܬܓܼܵܡܵܘ̈ܗܝ ܚܙܹ̇ܝܝܬܼ ܟܲܕܼ ܪܵܗܹ̇ܛ ܫܡܵܐ ܕܲܒܼܪܵܫܝܼܬܼ", "ܘܲܠܗܲܠ ܡܸܢܹܗ ܫܸܡ ܒܵܪܘܿܝܵܐ ܕܲܒܼܪܵܐ ܒܪܵܫܝܼܬܼ ܀", ":ܫܸܡ ܐܲܠܵܗܵܐ ܫܡܥܹ̇ܬܼ ܕܲܒܼܪܵܐ ܒܪܝܼܬܼܵܐ ܒܪܵܫܝܼܬܼ", "ܘܫܲܚܩ݂ܲܢܝ ܪܸܥܝܵܢܝ ܕܐܸܒܼܥܸܐ ܒܚܘܼܒܵܐ ܒܥܵܬܼܵܐ ܕܫܲܡܹܗ ܀", ":ܫܡܹܗ ܐܵܣܸܦ ܒܝܼ ܢܘܼܪܵܐ ܕܲܫܡܹܗ ܕܐܸܕܲܥ ܠܲܫܡܹܗ", "ܘܗܵܐ ܡܛܲܝܲܒܼ ܕܐܸܩܪܹܝܗܘܗܝ ܒܲܫܡܵܐ ܕܲܦܠܸܐ ܠܲܫܡܹܗ ܀", ":ܐܲܠܵܗ ܘܒܼܵܪܹܐ ܒܪܝܼܬܼܵܐ ܩܪ̣ܵܝܗܝ ܒܲܪ ܥܲܡܪܲܡ", "ܘܗܵܐ ܡܕܲܟܸܐ ܐ̄ܢܵܐ ܕܐܸܩܪܹܝܘܗܝ ܐܵܦ ܐ̄ܢܵܐ ܐܲܟܼܡܵܐ ܕܲܩ̣ܪܵܝܗܝ ܀", ":ܕܐܲܠܵܗܵܐ ܟܠܵܐ ܗ̄ܘ̣ ܫܵܠܹ̇̄ܡ ܐ̄ܢܵܐ ܠܹܗ ܠܒܲܪ ܥܸܒܼܪ݁ܵܝܹܐ", "ܘܲܕܼܒܼܵܪܘܿܝܵܐ ܗ̄ܘ̣ ܡܩܲܠܸܣ ܐ̄ܢܵܐ ܠܹܗ ܠܲܥ̇ܒܼܵܕܼ ܐܝܼܕܼܵܘ̈ܗܝ ܀", ":ܕܐܝܼܬܼܵܘܗܝ ܐܝܼܬܼܝܵܐ ܕܠܵܐ ܫܘܼܪܵܝܵܐ ܫܲܪܝܼܪܵܐ ܠܝܼ", "ܘܲܕܼܠܲܝܬܿ ܫܘܼܠܵܡ ܠܐܲܡܝܼܢܘܼܬܹܗ ܠܵܐ ܡܕܲܓܸܿܠ ܐ̄ܢܵܐ ܀", ":ܕܠܵܐ ܡܸܣܬܲܝܲܟ ܟܝܵܢ ܐܝܼܬܼܘܼܬܹܗ ܡܩܲܒܸܿܠ ܐ̄ܢܵܐ ܠܹܗ", "ܘܲܕܼܠܵܐ ܢܵܦܹ̇ܠ ܬܚܹܝܬܼ ܚܲܙܵܝܹ̈ܐ ܡܗܲܝܡܸܢ ܐ̄ܢܵܐ ܒܹܗ ܀", ":ܕܠܵܐ ܡܸܫܬܿܚܠܲܦ ܡ̣ܢ ܡ̇ܐ ܕܐܝܼܬܼܵܘܗܝ ܪܸܥܝܵܢܝ ܣܵܗܹ̇ܕܼ", "ܘܲܕܼܠܵܐ ܚܵܐܹ̇ܫ ܒܲܡܚܝܼ̈ܠܵܬܼܵܐ ܐܸܫܵܢܝ ܩܵܥܹ̇ܐ ܀", ":ܕܥܲܡ ܐܝܼܬܼܘܼܬܹܗ ܩܢܸܐ ܝܼܕܲܥܬܼܵܐ ܕܗܵܠܹܝܢ ܕܲܗ̤ܵܘܲܝ̈", "ܘܐܲܝܟ ܕܲܒܼܠܘܼܚܹ̈ܐ ܟܬܼܝܼܒܼܵܐ ܒܡܲܕܲܥܝ ܘܠܵܐ ܡܸܬܼܠܚܝܵܐ ܀", ":ܕܝ̇ܵܕܲܥ ܗ̄ܘ̣ܵܐ ܟܠ ܐܲܝܟܲܢ ܗܵܘܹ̇ܐ ܥܲܕܼܠܵܐ ܢܸܗܘܸܐ", "ܠܥܹܝܢ ܐܲܪ̈ܥܵܢܹܐ ܘܲܡܫܲܝܵܢܹ̈ܐ ܡܲܟܼܪܸܙ ܐ̄ܢܵܐ ܠܵܗ̇ ܀", ":ܕܐܝܼܬܼ ܒܲܟܼܝܵܢܹܗ ܩܢܘܿܡܹ̈ܐ ܫ̈ܘܲܝܵܐ ܕܲܫܘܹܝܢ ܥܲܡܹܗ", "ܫܡܲܝܵܐ ܘܐܲܪܥܵܐ ܢܸܩܥܘܿܢ ܥܲܡ ܦܘܼܡܝ ܕܗܵܟܲܢ ܐܝܼܬܹܝܗ̇ ܀", ":ܕܐܝܼܬܼܵܘܗܝ ܐܲܒܼܵܐ ܘܲܒܼܪܵܐ ܘܪܘܼܚܵܐ ܚܕܼܵܐ ܐܝܼܬܼܘܼܬܼܵܐ", "ܡܠܝܼܠܹ̈ܐ ܘܚܲܪ̈ܫܹܐ ܢܲܪܡܘܿܢ ܐܝܼܕܼܵܐ ܒܲܫܛܵܪ ܡܸܠܲܝ̈ ܀", ":ܕܐܲܒܼܵܐ ܗ̄ܘ̣ ܘܲܒܼܪܵܐ ܝܲܠܕܵܐ ܗ̄ܘ̣ ܘܪܘܼܚܵܐ ܐܝܼܬܼܝܵܐ ܗ̄ܘ̣", "ܒܲܫܒܼܝܼܠ ܬܵܕܿܝܼܬܼܝ ܢܸܪܕܿܘܿܢ ܐ̄ܢܵܫܵܐ ܘܪ̈ܘܼܚܵܢܵܝܹܐ ܀", ":ܕܠܲܝܬܿ ܒܹܝܬܼ ܐܲܒܼܵܐ ܠܲܒܼܪܵܐ ܘܪܘܼܚܵܐ ܛܵܘܪܵܐ ܘܪܸܡܙܵܐ", "ܐܸܠܘܼ ܐܝܼܬܼ ܗ̄ܘ̣ܵܐ ܒܪܝܼܬܼܵܐ ܐ̄ܚܪܹܬܼܵܐ ܙܥܘܿܪܝܵܐ ܕܬܼܵܘܕܹܿܐ", ":ܘܠܵܐ ܡܸܣܬܲܕܩܝܼܢ ܒܝܲܕ ܦܘܼܪܫܵܢܵܐ ܚܲܕܼ ܡ̣ܢ ܚܲܒܼܪܹܗ", "ܠܲܝܬܿ ܒܲܥܒܼܝܼܕܹ̈ܐ ܕܢܹܐܡܲܪ ܕܲܟܼܡܵܐ ܗ̄ܝܼ ܗܵܝ ܫܲܘܝܘܼܬܼܵܐ ܀", ":ܕܟܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܘܲܒܚܲܕܼ ܐܸܢܘܿܢ", "ܠܲܝܬܿ ܠܸܫܢܵܐ ܕܲܡܨܸܐ ܢܩܲܠܸܣ ܠܗܵܝ̇ ܐܝܼܬܼܘܼܬܼܵܐ ܀", ":ܠܵܐ ܗ̄ܘ̣ܵܐ ܐܝܼܬܼܝܹ̈ܐ ܬܐܵܬܼܵܐ ܐܸܡ̇ܪܹܬܼ ܒܗܵܝ̇ ܕܲܬܼܠܵܬܼܵܐ", "ܐܸܠܵܐ ܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ ܒܵܗ̇ ܒܐܝܼܬܼܘܼܬܼܵܐ ܀", ":ܚܕܼܵܐ ܐܝܼܬܼܘܼܬܼܵܐ ܐܸܡ̇ܪܹܬܼ ܕܐܝܼܬܹܝܗ̇ ܘܬܼܘܼܒܼ ܐܵܡܲ݁ܪ ܐ̄ܢܵܐ", "ܘܒܼܵܗ̇ ܒܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܕܠܵܐ ܡܸܣܬܲܕܼܩܝܼܢ ܀", ":ܠܒܼܘܼܕܵܩ ܩܢܘܿܡܹ̈ܐ ܡܝܼܡ ܡܸܢܝܵܢܵܐ ܚܲܕܼ ܒܵܬܲܪ ܚܲܕܼ", "ܕܢܸܕܲܥ ܟܠܢܵܫ ܕܫܲܪܝܼܪ ܛܲܟܼܣܵܐ ܕܲܩܢܘܿܡܲܝ̈ܗܘܿܢ ܀", ":ܫܪܵܪܵܐ ܓܲܠܝܵܐ ܡܲܟܼܪܸܙ ܛܲܟܼܣܵܐ ܕܲܫܡܵܗܲܝ̈ܗܘܿܢ", "ܕܟܼܠ ܕܐܼܝܼܬܼ ܠܐܲܒܼܵܐ ܐܵܦ ܐܝܼܬܼ ܠܲܒܼܪܵܐ ܘܲܠܪܘܼܚܩܘܼܕܼܫܵܐ ܀", ":ܚܲܕܼܘ ܟܝܵܢܵܐ ܫܘܼܠܛܵܢܵܐ ܘܚܲܕܼ ܨܸܒܼܝܵܢܵܐ", "ܘܠܲܝܬܿ ܦܘܼܪܫܵܢܵܐ ܕܪܲܒܿ ܐܵܘ ܕܲܙܥܘܙܿܪ ܒܹܝܬܼ ܚܲܕܼ ܠܲܐ̄ܚܪܹܝܢ ܀", ":ܠܲܝܬܿ ܒܐܝܼܬܼܘܼܬܼܵܐ ܡܸܕܸܿܡ ܕܲܒܼܨܝܼܪ ܡ̣ܢ ܐܝܼܬܼܘܼܬܼܵܐ", "ܕܟܼܠ ܕܐܝܼܬܼܘܼܬܼܵܐ ܗ̄ܝܼ ܠܲܝܬܿ ܬܘܼܒܼ ܕܲܪܓܼܵܐܬ ܕܪܲܒ ܐܵܘ ܕܲܙܥܘܿܪ ܀", ":ܠܵܐ ܩܲܕܿܝܼܡܵܐ ܐܲܒܼܵܗܘܼܬܼܵܐ ܕܐܲܒܼܵܐ ܠܝܲܠܕܹܿܗ", "ܘܠܵܐ ܬܘܼܒܼ ܒܪܝܼܬܼܵܐ ܕܲܒܼܪܵܐ ܒܨܝܼܪܵܐ ܡ̣ܢ ܝܵܠܘܿܕܹܗ ܀", ":ܠܵܐ ܛܠܸܐ ܪܘܼܚܵܐ ܠܵܐ ܡ̣ܢ ܐܲܒܼܵܐ ܘܠܵܐ ܡ̣ܢ ܝܲܠܕܵܐ", "ܠܵܐ ܒܐܝܼܬܼܘܼܬܼܵܠ ܘܠܵܐ ܒܫܘܼܠܛܵܢܵܐ ܕܥܲܠ ܟܠ ܒܸܪ݁ܝܵܢ ܀", ":ܚܲܕܼ ܐܝܼܬܲܝܗܘܿܢ ܟܡܵܐ ܐܸܢ ܣܝܼܡܝܼܢ ܚܲܕܼ ܒܵܬܲܪ ܚܲܕܼ", "ܬܠܵܬܼܵܐ ܐܸܢܘܿܢ ܟܡܵܐ ܐܸܢ ܚܲܕܼ ܗ̄ܘ̣ ܟܝܵܢܵܐ ܕܲܒܼܗܘܿܢ ܀", ":ܬܠܵܬܼܵܐ ܐܸܢܘܿܢ ܡܸܛܠ ܛܲܟܼܣܵܐ ܕܲܫܡܵܗܲܝ̈ܗܘܿܢ", "ܘܬܼܘܼܒܼ ܚܲܕܼ ܐܸܢܘܿܢ ܒܗܵܝ̇ ܕܲܟܼܝܵܢܵܐ ܫܘܸܐ ܗ̄ܘ̣ ܒܲܟܼܝܵܢܹܗ ܀", ":ܠܵܘ ܒܲܦܣܵܩܵܐ ܘܲܒܼܦܘܼܪܫܵܢܵܐ ܦܪܝܼܫ ܚܲܕܼ ܡ̣ܢ ܚܲܕܼ", "ܐܸܠܵܐ ܒܲܡܫܵܐ ܘܲܒܼܡܸܢܵܝܵܢܵܐ ܕܠܵܐ ܒܘܼܠܒܵܠܵܐ ܀", ":ܘܗܵܐ ܬܲܚܘܝܼܬܼܵܐ ܕܗܵܕܹܐ ܕܐܸܡ̇ܪܹܬܼ ܒܬܼܘܼܩܵܢܲܝ̈ܗܘܿܢ", "ܕܐܝܼܬܼ ܗ̄ܘ̣ ܡܸܕܸܿܡ ܕܟܲܕܼ ܚܲܕܼ ܐܝܼܬܼܵܘܗܝ ܐܝܼܬܼ ܒܹܗ ܡܸܕܸܿܡ ܀", ":ܚܘܼܪ ܒܐܸܣܦܹܪܵܐ ܕܫܸܡܫܵܐ ܪܲܒܵܐ ܕܡܲܢܗܲܪ ܥܲܠ ܟܠ", "ܕܟܲܕܼ ܚܲܕܼ ܐܝܼܬܹܝܗ̇ ܐܝܼܬܼ ܒܵܗ̇ ܢܘܼܗܪܵܐ ܘܚܲܡܝܼܡܘܼܬܼܵܐ ܀", ":ܚܲܕܼ ܗ̄ܘ̣ ܟܝܵܢܵܐ ܕܐܸܣܦܹܪ ܫܸܡܫܵܐ ܘܲܕܼܙܲܠܝܼܩܹ̈ܐ", "ܘܠܵܐ ܩܲܕܿܝܼܡܵܐ ܠܵܐ ܗܝ̤ ܠܕܼܝܼܠܵܗ̇ ܘܠܵܐ ܕܝܼܠܵܗ̇ ܠܵܗ̇ ܀", ":ܒܵܗ̇ ܐܲܣܝܼܢܝܼܢ ܢܘܼܗܪܵܐ ܚܘܼܡ̇ܐ ܘܗ̤ܝ ܒܲܬܼܪ̈ܲܝܗܘܿܢ", "ܘܟܲܕܼ ܚܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܒܣܘܼܪ݁ܵܢܲܝܗܘܿܢ ܀", ":ܐ̄ܣܦܹܪܵܐ ܕܫܸܡܫܵܐ ܘܢܘܼܗܪܵܐ ܘܚܘܼܡ̇ܐ ܬܠܵܬܼܵܐ ܐܸܢܘܿܢ", "ܘܲܬܼܠܵܬܼܵܐ ܒܚܲܕܼ ܬܘܼܒܼ ܡܸܬܼܝܲܕܼܥܝܼܢ ܕܠܵܐ ܦܘܼܪܫܵܢܵܐ ܀", ":ܠܵܐ ܐܸܬܼܚܲܙܝܲܬ̤ ܡܬܼܘܿܡ ܐܸܣܦܹܪܵܐ ܕܠܵܐ ܙܲܠܝܼܩܹ̈ܐ", "ܘܠܵܐ ܕܢܲܚ̣ܘ ܡ̣ܢ ܥܘܼܒܵܗ̇ ܒܸܠܥܵܕܼ ܚܘܼܡ̇ܐ ܀", ":ܗܵܝ̇ ܐܲܝܟ ܕܐܝܼܬܹܝܗ̇ ܒܛܲܟܼܣܵܐ ܕܲܟܼܢܝܼܫܘܼܬܼܵܗ̇", "ܘܚܲܝܠܹ̈ܐ ܕܥܲܡܵܗ̇ ܒܐܲܡܝܼܢܘܼܬܼܵܐ ܕܠܵܐ ܡܸܣܬܲܕܩܵܐ ܀", ":ܒܲܕܼܡܘܼܬܼ ܝܲܠܕܵܐ ܢܵܦܹ̇ܩ ܨܸܡܚܵܐ ܡ̣ܢ ܓܵܘ ܥܘܼܒܵܗ̇", "ܘܟܲܕܼ ܛܵܒܼ ܢܵܦܹ̇ܩ ܠܵܘ ܒܲܦܣܵܩܵܐ ܢܵܦܹ̇ܩ ܡܸܢܵܗ̇ ܀", ":ܒܛܲܟܼܣܵܐ ܕܪܘܼܚܵܐ ܩܲܢܝܝܵܐ ܚܲܝܠܵܐ ܕܚܲܡܝܼܡܘܼܬܼܵܐ", "ܘܫܲܪܝܵܐ ܒܓܼܵܘܵܗ̇ ܘܢܵܦ̇ܩܵܐ ܡܸܢܵܗ̇ ܕܠܵܐ ܫܘܼܢܵܝܵܐ ܀", ":ܠܵܟ ܬܸܫܒܿܘܿܚܬܵܐ ܒܪܵܘܡ̇ܐ ܘܥܘܼܡܩܵܐ ܐܝܼܬܼܝܵܐ ܓܢܝܼܙܵܐ", "ܕܲܒܼܪܲܝܬܿ ܥܵܠܡܹ̈ܐ ܕܲܠܥܸܠ ܘܕܲܠܬܲܚܬܿ ܒܪܸܡܙܵܐ ܕܚܲܝܠܵܟ ܀", ":ܗܵܐ ܒܲܥܒܼܝܼܕܹ̈ܐ ܬܲܚܘܝܼܬܼ ܚܲܝܠܵܐ ܕܐܲܠܵܗܘܼܬܼܵܟ", "ܕܚܵܙܩ̇ܝܼܢ ܘܫܵܪܹܝܢ ܕܠܵܐ ܫܘܼܢܵܝܵܐ ܡ̣ܢ ܕܘܼܟ ܠܲܐ̄ܚܪܹܝܢ ܀", ":ܚܵܙܩ̇ܝܼܢ ܚܲܝܠܹ̈ܐ ܬܪܹܝܢ ܒܐܸܣܦܹܪܵܐ ܟܲܕܼ ܠܵܐ ܚܵ̇ܙܩܝܼܢ", "ܘܫܵܪܹܝܢ ܨܹܝܕܼ ܟܠ ܟܲܕܼ ܠܵܐ ܡܫܲܢܹܝܢ ܡ̣ܢ ܕܘܼܟܲܬܼܗܘܿܢ ܀", ":ܥܵܒܲ݁ܪ ܚܲܝܠܵܐ ܕܣܵܥܘܿܪܘܼܬܼܗܘܿܢ ܥܲܠ ܟܠ ܘܲܒܼܟܼܠ", "ܘܠܵܐ ܡܸܬܼܥܵܘܟܼܵܐ ܩܲܠܝܼܠܘܼܬܹܗ ܒܡܸܬܼܚܵܐ ܕܥܲܠ ܟܠ ܀", ":ܘܐܸܢܗܘ̤ ܕܫܸܡܫܵܐ ܥܒܼܵ̈݁ܕܼܵܐ ܥܒܼܝܼܕܼܵܐ ܬܡܝܼܗ ܬܘܼܩܵܢܹܗ", "ܡܲܢ ܠܵܐ ܢܸܬܼܡܲܗ ܒܚܹܝܠ ܥܵܒܲܘܿܕܼܵܐ ܕܠܵܐ ܡܸܣܬܲܝܲܟ ܀", ":ܠܵܐ ܡܸܣܬܿܝܲܟ ܣܵܟܹܗ ܒܣܵܟܼܵܐ ܕܡܸܣܬܲܝܟܼܵܢܹ̈ܐ", "ܘܠܵܐ ܡܸܬܿܕܲܪܟܵܐ ܒܥܵܬܼܵܐ ܕܲܥܠܵܘܗܝ ܡ̣ܢ ܒܲܥܵܝܹ̈ܐ ܀", ":ܘܐܸܢ ܐܝܼܬܼ ܕܒܼܵܥܹ̇ܐ ܕܢܲܒܲܥ ܡܸܠܹ݁̈ܐ ܕܲܗ̈ܦܵܟܼܵܬܼܵܐ", "ܢܲܒܲܥ ܡ̇ܕܹܝܢ ܘܲܢܚܵܘܸܐ ܠܲܢ ܗܵܠܹܝܢ ܕܝܼܠܲܢ ܀", ":ܢܚܵܘܸܐ ܕܐܲܝܟܲܢ ܫܲܪܝܵܐ ܢܲܦܫܵܐ ܒܓܼܵܘ ܗܲܕܵܡܹ̈ܐ", "ܘܟܲܣܝܵܐ ܡ̣ܢ ܟܠ ܘܲܓܼܠܸܐ ܚܲܝܠܵܐ ܕܣܵܥܘܿܪܘܼܬܼܵܗ̇ ܀", ":ܐܲܝܟܲܢ ܩܲܢܝܵܐ ܐܵܦ ܗܝ̤ ܚܲܝܠܹ̈ܐ ܬܪܹܝܢ ܒܲܟܼܝܵܢܵܗ̇", "ܘܐܝܼܬܲܝܗܘܿܢ ܒܵܗ̇ ܘܲܠܒܲܪ ܡܸܢܵܗ̇ ܕܠܵܐ ܦܘܼܪܫܵܢܵܐ ܀", ":ܐܲܝܟܲܢ ܪܵܗܹ̇ܝܛ ܚܹܝܠ ܚܲܝܘܼܬܼܵܗ̇ ܒܟܼܠܗܘܿܢ ܪܸ̈ܓܼܫܹܐ", "ܘܠܵܐ ܡܸܬܼܥܵܘܟܼܵܐ ܩܲܠܝܼܠܘܼܬܼܵܗ̇ ܒܓܼܘܼܫܡܹ̈ܐ ܥܒܲܝ̈ܵܐ ܀", ":ܐܲܝܟܲܢ ܚܵܙ̇ܩܵܐ ܡܸܠܬܼܵܐ ܕܡܸܢܵܗ̇ ܠܒܲܪ ܡ̣ܢ ܦܲܓܼܪܵܐ", "ܘܠܵܐ ܡܸܬܼܪܲܚܩܵܐ ܠܵܐ ܡ̣ܢ ܨܹܐܕܹܝܗ̇ ܘܠܵܐ ܡ̣ܢ ܨܹܝܕܼ ܟܠ ܀", ":ܐܲܝܟܲܢ ܒܵܗ̇ ܗ̄ܝܼ ܘܲܠܒܲܪ ܡܸܢܵܗ̇ ܒܥܵܬܼܵܐ ܟܠܵܗ̇", "ܘܲܟܼܡܵܐ ܕܢܸܒܼܥܸܐ ܠܵܐ ܡܸܬܿܕܲܪܟܵܐ ܒܨܵܬܼܵܐ ܕܲܥܠܹܝܗ̇ ܀", ":ܡܲܢ̣ܘܼ ܡ̣ܢ ܡܬܼܘܿܡ ܚܙ̣ܵܗ̇ ܒܲܚܙܵܬܼܵܐ ܕܪܸ̈ܓܼܫܹܐ ܕܲܠܒܲܪ", "ܘܡܲܢ̣ܘܼ ܠܲܒܼ݂ܵܟܵܗ̇ ܘܐܸܬܼܒܲܩܝܼ ܒܵܗ̇ ܒܥܲܝܢܲܝ̈ ܒܸܣܪܵܐ ܀", ":ܘܐܸܢܗܘ̤ ܕܐܝܼܬܼ ܒܲܢ ܡܸܕܹܿܡ ܕܲܥܣܸܩ ܡ̣ܢ ܒܘܼܚܪܵܢܲܢ", "ܠܡܵܢ ܠܵܐܹ̇ܝܢ ܠܡܸܒܼܥܵܐ ܒܥܵܬܼܵܐ ܕܠܵܐ ܡܸܬܼܒܲܥܝܵܐ ܀", ":ܠܵܐ ܡܸܬܼܒܲܥܝܵܐ ܒܥܵܬܼܵܐ ܟܣܝܼܬܼܵܐ ܕܥܲܠ ܐܝܼܬܼܘܼܬܼܵܐ", "ܕܐܵܦܸܢ ܒܵܥܹ̇ܐ ܐܲܝܢܵܐ ܕܒܼܵܥܹ̇ܐ ܡܸܛܥܵܐ ܛܵܥܹ̇ܐ ܀", ":ܒܗܲܝܡܵܢܘܼܬܼܵܐ ܒܲܠܚܘܿܕܼ ܢܸܒܼܥܸܐ ܐܲܝܟ ܕܲܢܗܲܝܡܸܢ", "ܟܲܕܼ ܐܵܦ ܗܵܕܹܐ ܠܵܘ ܒܲܒܼܥܵܬܼܵܐ ܐܸܠܵܐ ܒܚܘܼܒܵܐ ܀", ":ܒܚܘܼܒܵܐ ܡܲܨܝܵܐ ܗ̄ܝܼ ܕܢܸܒܼܥܸܐ ܒܥܵܬܼܵܐ ܕܲܟܼܝܵܢ ܟܲܣܝܵܐ", "ܕܐܲܝܟܲܢ ܐܝܼܬܼܵܘܗܝ ܘܐܝܼܬܼܒܹܗ ܒܢܘܿܡܹ̈ܐ ܠܬܵܬܼܵܐ ܕܲܫܘܹܝܢ ܀", ":ܕܐܝܼܬܼܵܘܗܝ ܐܲܒܼܵܐ ܫܲܦܝܼܪ ܒܵܥܹ̇ܐ ܐܲܝܢܵܐ ܕܒܼܵܥܹ̇ܐ", "ܘܐܝܼܬܼܠܹܗ ܝܲܠܕܵܐ ܘܪܘܼܚܵܐ ܕܡܸܢܹܗ ܦܲܐܝܵܐ ܕܢܵܘܕܹܿܐ ܀", ":ܦܸܠܹܐ ܠܲܥܒܼܝܼܕܹ̈ܐ ܕܢܵܘܕܿܘܿܢ ܟܠܫܵܥ ܠܚܹܝܠ ܥܵܒܼ̇ܘܿܕܼܵܐ", "ܕܟܲܕܼ ܠܲܝܬܿ ܐܸܢܘܿܢ ܬܲܩܸܢ ܐܸܢܘܿܢ ܡ̣ܢ ܠܵܐ ܡܸܕܹܿܡ ܀", ":ܠܲܝܬܿ ܗ̄ܘ̣ܵܐ ܡܸܕܹܿܡ ܟܲܕܼ ܬܲܩܸܢ ܟܠ ܡ̣ܢ ܠܵܐ ܡܸܕܹܿܡ", "ܘܕܲܨܒܼܵܐ ܒܚܘܼܒܹܿܗ ܗܘ̤ܵܐ ܟܠ ܡܸܕܹܿܡ ܡ̣ܢ ܠܵܐ ܡܸܕܹܿܡ ܀", ":ܗܘ̤ ܒܲܠܚܘܿܕܼܵܘܗܝ ܐܝܼܬܼ ܗ̄ܘ̣ܵܐ ܩܕܼܵܡ ܟܠ ܘܲܠܗܲܠ ܡ̣ܢ ܟܠ", "ܘܟܲܕܼ ܫܸܦܪܲܬ̤ ܠܹܗ ܗܘ̤ܵܐ ܠܹܗ ܡܸܕܸܿܡ ܡܸܕܹܿܡ ܪܲܒܵܐ ܀", ":ܥܲܡ ܐܝܼܬܼܘܼܬܹܗ ܐܝܼܬܼܿܝܗܹܝܢ ܗ̣̄ܘܲܝ̈ ܗܵܠܹܝܢ ܕܲܗ̤ܘܲܝ̈", "ܠܵܘ ܒܲܟܼܝܵܢܵܐ ܐܸܠܵܐ ܒܚܘܼܒܵܐ ܪ̈ܫܝܼܡܵܢ ܗ̣̄ܘܲܝ̈ ܒܹܗ ܀", ":ܒܹܗ ܨܝܼܪܝܼܢ ܗ̄ܘ̣ܵܘ ܥܸܵܠܡܹ̈ܐ ܕܲܗܘ̤ܵܘ ܒܵܬܲܪ ܙܲܒܼܢܵܐ", "ܘܲܡܢܹܝܢ ܗ̄ܘ̣ܵܘ ܠܹܗ ܕܲܟܼܡܵܐ ܘܐܲܝܟܲܢ ܘܐܸܡܲܬܼܝ ܗܵܘ̈ܝܵܢ ܀", ":ܠܵܘ ܚܲܕܼܬܼܵܐܝܼܬܼ ܪܢܵܐ ܗ̄ܘ̣ܵܐ ܕܢܲܬܼܩܸܢ ܒܵܬܲܪ ܙܲܒܼܢܵܐ", "ܘܠܵܐ ܗ̄ܘ̣ܵܐ ܒܙܲܒܼܢܵܐ ܚܵܪ̣ ܒܹܗ ܒܙܲܒܼܢܵܐ ܘܐܲܟܸܿܢ ܥܲܒܼ݂ܕܹܿܗ ܀", ":ܛܲܟܼܣܵܐ ܥܒ݂ܲܕ ܠܹܗ ܠܲܥܒܼܵܕܼ ܐܝܼܕܼܵܘ̈ܗܝ ܕܐܸܡܲܬܼܝ ܢܸܗܘ̤ܵܐ", "ܟܲܕܼ ܡ̣ܢ ܨܹܐܕܼܵܘܗܝ ܥܒܼܝܼܕܼ ܗ̄ܘ̣ܵܐ ܘܲܓܼܡܝܼܪ ܥܲܕܼܠܵܐ ܢܸܗܘܸܐ ܀", ":ܡ̣ܢ ܫܘܼܪܵܝܵܐ ܕܠܵܐ ܫܘܼܪܵܝܵܐ ܣܝܼܡܵܐ ܗ̣̄ܘܵܬܼ ܠܹܗ", "ܕܢܸܓܼܠܸܐ ܚܲܝܠܵܐ ܕܥܵܒܼ̇ܘܿܕܼܘܼܬܹܗ ܒܲܥܒܼܵܕܼ ܐܝܼܕܼܵܘ̈ܗܝ ܀", ":ܚܲܟܿܝܼܡܵܐܝܼܬܼ ܥܒ݂ܲܕܼ ܟܠ ܕܲܥܒ݂ܲܕܼ ܚܲܟܿܝܼܡ ܟܠܵܐ", "ܘܠܵܐ ܐ̄ܢܵܫ ܝܵ̇ܕܲܥ ܠܡܸܬܼܒܲܩܵܝܘܼ ܒܚܹܝܠ ܚܸܟܼܡܵܬܹ̈ܐ ܀", ":ܚܘܼܒܵܢܵܐܝܼܬܼ ܚܵܘܝܼ ܚܘܼܒܹܿܗ ܢܸܒܼܥܵܐ ܕܚܘܼܒܵܐ", "ܘܠܲܝܬܿ ܒܲܥܒܼܝܼܕܹ̈ܐ ܕܲܡܨܸܐ ܠܡܸܦ̇ܪܲܥ ܚܵܘܒܲܬܼ ܚܘܼܒܹܿܗ ܀", ":ܐܘܼܡܵܢܵܐܝܼܬܼ ܬܲܩܢܹܗ ܠܥܵܠܡܵܐ ܡܠܸܐ ܝܼܕܲܥܬܼܵܐ", "ܘܠܲܝܬܿ ܠܸܫܵܢܵܐ ܕܣܵܦܹ̇ܩ ܢܸܬܼܢܹܝܗ̇ ܠܐܘܼܡ̇ܢܘܼܬܹܗ ܀", ":ܬܲܗܪܵܐ ܪܲܒܵܐ ܡܠܸܐ ܫܘܼܪܵܝܵܐ ܕܥܵܒܼܘܿܕܼܘܼܬܹܗ", "ܘܲܙܥܘܿܪ ܥܵܠܡܵܐ ܕܲܢܚܘܼܪ ܫܲܦܝܼܪ ܘܢܸܬܼܩܸܐ ܒܹܗ ܀", ":ܘܐܸܠܘܼ ܐܝܼܬܼ ܗ̄ܘ̣ܵܘ ܥܵܠܡܹ̈ܐ ܥܦܝܼܦܹ̈ܐ ܐܵܠܹܦ ܐܲܠܦܝܼ̈ܢ", "ܙܥܘܿܪܝܼܢ ܗ̄ܘ̣ܵܘ ܛܵܒܼ ܠܡܸܚܙܵܐ ܒܪܝܼܬܼܵܐ ܟܲܕܼ ܡܸܬܿܬܲܩܢܵܐ ܀", ":ܐܸܠܘܼ ܒܪܹܝܢ ܗ̄ܘ̣ܵܬܘ ܟܸܢܫܲܝ̈ ܪܵܘܡ̇ܐ ܩܕܼܵܡ ܬܘܼܩܵܢܵܗ̇", "ܡܸܬܼܒܲܠܗܹܝܢ ܗ̄ܘ̣ܵܘ ܟܲܕܼ ܬܵܩܢܵܐ ܗ̄ܘ̣ܵܬܼ ܡ̣ܢ ܠܵܐ ܡܸܕܹܿܡ ܀", ":ܐܸܠܵܘܼ ܡܦܵܣܝܼܢ ܕܐܲܝܟܲܢ ܡܸܢܫܹܠܝ ܗܘ̤ܵܐ ܟܠ ܡܸܕܹܿܡ", "ܡ̇ܘܦܸܐ ܗ̄ܘ̣ܵܐ ܠܹܗ ܚܲܝܠܵܐ ܕܲܒܼܗܘܿܢ ܠܡܸܬܿܕܲܡ̇ܪܘܼ ܀", ":ܟܡܵܐ ܟܲܝ ܗܵܘܹ̇ܐ ܗܵܘ̇ ܦܘܼܩܕܵܢܵܐ ܕܲܦܩ݂ܲܕܼ ܘܲܗܘ̤ܵܘ", "ܘܠܵܐ ܐܸܬܼܥܵܘܟܲܬ̤ ܩܲܠܝܼܠܘܼܬܹܗ ܒܡܸܬܼܚܵܐ ܪܲܒܵܐ ܀", ":ܐܲܝܟܲܢ ܟܲܝ ܩܵܡ̣ܘ ܫܡܲܝܵܐ ܘܐܲܪܥܵܐ ܡ̣ܢ ܠܵܐ ܡܸܕܹܿܡ", "ܘܐܲܝܟܲܢ ܡܸܫܟܲܝ ܗܵܘ̇ ܠܵܐ ܡܸܕܹܿܡ ܠܡܸܛܥܲܢ ܡܸܕܹܿܡ ܀", ":ܠܵܘ ܠܵܐ ܡܸܕܹܿܡ ܛܲܥ̣ܢܹܗ ܠܝܘܼܩܪܵܐ ܕܗܵܘ̇ ܡ̇ܐ ܕܲܗܘ̤ܵܐ", "ܐܸܠܵܐ ܪܸܡܙܵܐ ܕܗܵܘ̇ ܦܘܼܩܕܵܢܵܐ ܕܲܦܩ݂ܲܕܼ ܘܲܗܘ̤ܵܐ ܀", ":ܦܩ݂ܲܕܼ ܡ̣ܢ ܫܸܠܝܵܐ ܪܸܡܙܵܐ ܟܲܣܝܵܐ ܕܫܲܠܝܼܛ ܥܲܠ ܟܠ", "ܘܩܵܡ̣ ܟܠܡܸܕܸܿܡ ܥܲܠ ܠܵܐ ܡܸܕܹܿܡ ܟܲܕܼ ܠܲܝܬܿ ܡܸܕܹܿܡ ܀", ":ܡ̣ܬܲܚ ܠܲܫܡܲܝܵܐ ܒܲܕܼܡܘܼܬܼ ܢܲܚܬܵܐ ܠܥܸܠ ܡ̣ܢ ܟܠܵܐ", "ܘܲܪܩܲܥ̣ ܠܐܲܪܥܵܐ ܐܲܝܟ ܫܲܢܼܐܸܣܬܼܵܐ ܬܚܹܝܬܼ ܟܠ ܡܸܕܹܿܡ ܀", ":ܥܒ݂ܲܕܼ ܪܲܘܼܚܵܢܹܐ ܩܲܢܝܲܝ̈ ܚܲܝܠܵܐ ܕܠܵܐ ܡܸܢܝܵܢܵܐ", "ܘܲܡ̣ܢܵܐ ܐܸܢܘܿܢ ܟܲܕܼ ܛܵܒܼ ܥܲܣܩܵܐ ܠܡܸܡܢܵܐ ܐܸܢܘܿܢ ܀", ":ܪܡ݂ܲܙ ܘܐܸܬܿܬܲܩܲܢ ܟܸܢܫܑܵܐ ܕܐܵܐܲܪ ܩܲܠܝܼܠ ܓܸܦܹ̈ܿܐ", "ܘܲܦܪ݂ܲܚ ܡܸܢܫܹܠܝ ܘܐܸܚܲܕܼ ܢܘܼܡܹܐ ܒܐܲܒܲܥ ܦܸܢ̈ܝܵܢ ܀", ":ܐܲܪܕܿܝܼ ܡܲܝ̈ܵܐ ܐܲܣܝܼܦ ܢܘܼܪܵܐ ܦܪ݂ܲܣ ܚܸܫܘܿܟܼܵܐ", "ܘܟܲܣܝܹܗ ܠܥܲܡܠܹܗ ܒܫܵܥܹ̈ܐ ܕܠܸܠܝܵܐ ܐܲܝܟ ܕܲܒܼܢܲܚܬܵܐ ܀", ":ܒܢܲܚܬܵܐ ܕܚܸܫܟܵܐ ܟܲܣܝܵܗ̇ ܠܐܲܪܥܵܐ ܒܪܵܫܝܼܬܼ ܕܲܗܘ̤ܵܬܼ", "ܐܲܝܟ ܨܲܝܵܪܵܐ ܕܨܵܐܲܪ ܨܲܠܡܵܐ ܘܟܸܢ ܓܵܠܹ̇ܐ ܠܹܗ ܀", ":ܒܥܸܕܵܢ ܪܲܡܫܵܐ ܨܵܪܹܗ ܠܥܵܠܡܵܐ ܡܲܪܹܗ ܕܥܵܠܡܵܐ", "ܒܥܸܕܵܢ ܨܲܦܪܵܐ ܓܠ̣ܵܐ ܬܲܚܦܝܼܬܼܵܐ ܕܲܠܥܸܠ ܡܸܢܹܗ ܀", ":ܒܲܕܼܡܘܼܬܼ ܨܲܠܡܵܐ ܪܲܟܸܿܒܼ ܘܲܥܒ݂ܲܕܼ ܫܡܲܝܵܐ ܘܐܲܪܥܵܐ", "ܘܲܩ̣ܪܵܐ ܫܡܠܝܼܠܹ̈ܐ ܕܢܹܐܬܼܘܿܢ ܢܸܚܙܘܿܢ ܦܲܐܝܘܼܬܼ ܫܘܼܦܪܹܗ ܀", ":ܟܠܹܗ ܠܸܠܝܵܐ ܟܲܣܝܹܗ ܠܫܘܼܦܪܵܐ ܕܐܘܼܡ̇ܢܘܼܬܹܗ", "ܘܠܵܐ ܨܒܼܵܐ ܕܢܸܓܼܠܸܐ ܕܐܲܝܟܲܢ ܐܸܡ݂ܲܪ ܘܩܵܡ̣ ܟܠ ܡܸܕܹܿܡ ܀", ":ܫܸܠܝܵܐ ܪܲܒܵܐ ܪܡܸܐ ܗ̄ܘ̣ܵܐ ܥܲܠ ܟܠ ܟܲܕܼ ܬܲܩܸܢ ܟܠ", "ܘܲܒܼܗܝܼܠܝܼܢ ܗ̄ܘ̣ܵܘ ܟܝܵܢܹ̈ܐ ܡܠܝܼܠܹ̈ܐ ܐܵܦ ܫܲܬܿܝܼܩܹ̈ܐ ܀", ":ܬܲܪܬܹܿܝܢ ܘܲܥܣܲܪ ܫܵܥܹ̈ܐ ܐܲܓܲܪ ܫܸܠܝܵܐ ܥܲܠ ܟܠ", "ܘܡ̇ܐ ܕܐܸܫܬܲܠܲܡ ܐܲܫܡܲܥ ܩܵܠܵܐ ܕܢܸܗܘܸܐ ܢܘܼܗܪܵܐ ܀", ":ܩܵܠܵܐ ܚܲܕܼܬܼܵܐ ܩ̣ܥܵܐ ܒܲܒܼܪܝܼܬܼܵܐ ܡ̇ܪܹܐ ܒܪܝܼܬܼܵܐ", "ܘܙܵܥܹ̇ܘ ܣܸܕܼܪ̈ܲܝܗܘܿܢ ܕܲܫܡܲܝܵܢܹ̈ܐ ܒܪܲܒܿܘܼܬܼ ܩܵܠܹܗ ܀", ":ܐܲܝܟ ܫܝܼܦܘܿܪܵܐ ܐܲܙܥܸܩ ܩܵܠܹܗ ܒܓܼܵܘ ܥܵܡܲܪܬܵܐ", "ܘܲܟܢܲܫ̣ܘ ܘܐܸܬܼܵܘ ܪ̈ܘܼܚܵܢܵܝܹܐ ܕܲܢܨܘܼܬܼܢܵܝܗܝ ܀", ":ܡܸܛܠܵܬܼܗܘܿܢ ܐܲܡܫܲܥ ܩܵܠܵܐ ܠܵܐ ܩܢܸܐ ܩܵܠܵܐ", "ܕܢܲܠܸܦ ܐܸܢܘܿܢ ܕܪܸܡܙܹܗ ܬܲܩܸܢ ܠܗܘܿܢ ܘܲܠܟܼܠܵܐ ܀", ":ܒܝܲܕܼ ܒܲܪ̄ܒܼ ܩܵܠܵܐ ܚܲܟܸܿܡ ܐܸܢܘܿܢ ܠܩܲܢܝܲܝ̈ ܡܸܠܬܼܵܐ", "ܕܢܸܗܘܘܿܢ ܝܵ̇ܕܼܥܝܼܢ ܕܗܘ̤ ܬܲܩܸܢ ܟܠ ܡ̣ܢ ܠܵܐ ܡܸܕܹܿܡ ܀", ":ܩܵܠܵܐ ܕܕܼܵܡܹ̇ܐ ܠܙܵܘܥܵܐ ܕܲܒܼܗܘܿܢ ܐܲܡܫܲܥ ܐܸܢܘܿܢ", "ܘܐܲܥܝܼܪ ܐܸܢܘܿܢ ܠܡܸܬܼܒܲܩܵܝܘܼ ܒܬܼܘܼܩܵܢ ܢܘܼܗܪܵܐ ܀", ":ܐܲܝܟ ܕܲܒܼܫܸܢܬܼܵܐ ܛܲܒܿܝܼܥܝܼܢ ܗ̄ܘ̣ܵܘ ܠܸܠܝܵܐ ܟܠܹܗ", "ܘܢܵܕܼܘ ܡ̣ܢ ܫܸܠܝܵܐ ܒܝܲܕܼ ܒܲܪ̄ܬܼ ܩܵܠܵܐ ܕܙܸܥܩܲܬ̤ ܒܐܲܪܥܵܐ ܀", ":ܬܸܡܗܵܐ ܪܲܒܵܐ ܪܡܸܐ ܗ̄ܘ̣ܵܐ ܥܠܲܝܗܘܿܢ ܩܕܼܵܡ ܗܵܢ ܩܵܠܵܐ", "ܘܡܸܬܿܕܲܡܪܝܼܢ ܗ̄ܘ̣ܵܘ ܕܐܲܝܟܲܢ ܟܲܝ ܩܵܡ̣ܘ ܟܲܕܼ ܠܲܝܬܿ ܐܸܢܘܿܢ ܀", ":ܒܙܵܘܥܹ̈ܐ ܕܲܒܼܗܘܿܢ ܡܸܬܼܪܲܥܹܝܢ ܗ̄ܘ̣ܵܘ ܥܠܝܗܘܿܢ ܘܥܲܠ ܟܠ", "ܕܡܲܢ ܟܲܝ ܨܲܒܸܿܬܼ ܗܘܵܝܵܐ ܕܝܼܠܗܘܿܢ ܘܲܕܼܟܼܠ ܡܸܕܸܿܡ ܀", ":ܪܲܒܵܐ ܗܘ̤ܵܐ ܠܗܘܿܢ ܩܵܠ ܒܵܪܘܿܝܵܐ ܕܐܲܙܥܸܩ ܒܐܲܪܥܵܐ", "ܘܐܲܠܸܦ ܐܸܢܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܲܥܝܼܢ ܗ̄ܘ̣ܵܘ ܀", ":ܐܲܝܟ ܕܲܠܫܲܒܼܪܹ̈ܐ ܟܬ݂ܲܒܼ ܒܲܪ̄ܬܼ ܩܵܠܵܐ ܚܠܵܦ ܐܵܬܼ̈ܘܵܬܼܵܐ", "ܘܐܲܗܓܿܝܼ ܐܸܢܘܿܢ ܒܲܟܼܬܼܝܼ̈ܒܼܵܬܼܵܐ ܕܲܗܘܵܝ ܢܘܼܗܪܵܐ ܀", ":ܒܲܕܼܡܘܼܬܼ ܚܘܼܩܵܐ ܬܲܪܨܹܗ ܠܵܩܵܠܵܐ ܩܕܼܵܡ ܥܲܝܢܲܝ̈ܗܘܿܢ", "ܘܫܲܪܝܼܘ ܩܵܥܹ̇ܝܢ ܒܪܝܼܟ ܒܵܪܘܿܝܵܐ ܕܲܒܼܪ̣ܵܐ ܢܘܼܗܪܵܐ ܀", ":ܢܸܗܘܸܐ ܢܘܼܗܪܵܐ ܩܥ̣ܵܐ ܗܵܘ̇ ܩܵܠܵܐ ܠܵܐ ܩܢܸܐ ܩܵܠܵܐ", "ܘܢܸܦܩܲܬ̤ ܡܸܠܬܼܵܐ ܠܘܵܬܼ ܣܘܼܥܪܵܢܵܐ ܕܠܵܐ ܬܘܼܗܵܝܵܐ ܀", ":ܕܢܲܚ̣ ܡ̣ܢ ܫܸܠܝܵܐ ܢܘܼܗܪܵܐ ܦܲܐܝܵܐ ܡ̣ܢ ܠܵܐ ܡܸܕܸܿܡ", "ܘܪܲܕܼܦܹܗ ܠܚܸܫܟܵܐ ܐܲܝܟ ܓܲܢ̄ܒܵܪܵܐ ܠܲܕܼܫܝܼܛ ܡܸܢܹܗ ܀", ":ܥܪ݂ܲܩ ܚܸܫܘܿܟܼܵܐ ܘܲܛܫ̣ܵܐ ܒܥܸܩܬܢܹ̈ܐ ܕܣܵܘܦܹ̈ܝܗ̇ ܕܐܲܪܥܵܐ", "ܘܲܬܼܗܲܪܘ ܥܝܼܪܹ̈ܐ ܒܪܲܒܿܘܼܬܼ ܚܲܝܠܵܐ ܕܝܲܗ̣̄ܒܼ ܒܹܗ ܚܲܝܠܵܐ ܀", ":ܬܗܲܪܘ ܗ̄ܘ̣ܵܘ ܠܵܘ ܒܹܗ ܐܸܠܵܐ ܒܚܲܝܠܵܐ ܢܘܼܗܪܹܗ", "ܕܐܲܝܟܲܢ ܚ݂ܲܣܢܹܗ ܠܚܸܫܟܵܐ ܘܛܲܪܕܹܿܗ ܩܲܠܝܼܠܵܐܝܼܬܼ ܀", ":ܩܲܠܝܼܠܵܐܝܼܬܼ ܥܪ݂ܲܩ ܚܸܫܘܿܟܼܵܐ ܡ̣ܢ ܥܵܡܲܪܬܵܐ", "ܘܩܲܠܝܼܠܐܝܼܬܼ ܥܲܠ̣ ܢܲܗܝܼܪܵܐ ܘܐܲܡܠܸܟ ܒܐܲܪܥܵܐ ܀", ":ܒܲܕܼܡܘܼܬܼ ܚܲܬܼܢܵܐ ܓܢ̣ܵܐ ܒܲܓܼܢܘܿܢܵܐ ܕܪܵܘܡ̇ܐ ܘܥܘܼܡܩܵܐ", "ܘܐܲܢܗܲܪ ܥܵܠܡܵܐ ܒܓܼܵܘܢܵܐ ܦܲܐܝܵܐ ܕܢܲܗܝܼܪܘܼܬܹܗ ܀", ":ܟܸܢܫܝܼ̈ܢ ܟܸܢܫܝܼ̈ܢ ܩܵܡ̣ܘ ܪ̈ܘܼܚܵܢܹܐ ܠܡܸܚܙܵܐ ܫܘܼܦܪܹܗ", "ܘܠܵܐ ܣܵܒܹ̇ܥܝܼܢ ܗ̄ܘܼܵܘ ܠܲܡܩܲܠܵܣܘܼ ܠܲܡܬܿܩܢܵܢܹܗ ܀", ":ܗܲܢܝܼܠܵܐ ܗ̄ܘ̣ܵܬܼ ܚܙܵܬܼܵܐ ܕܢܘܼܗܪܹܗ ܠܪܸ̈ܥܝܵܢܲܝܗܘܿܢ", "ܘܛܵܒܼ ܡ̣ܢ ܢܘܼܗܪܹܗ ܗܲܢܝܼ ܗ̄ܘ̣ܵܐ ܠܗܘܿܢ ܪܸܡܙܵܐ ܕܥܲܒܼܕܹܿܗ ܀", ":ܡܸܬܼܒܲܩܹܝܢ ܗ̄ܘ̣ܵܘ ܕܠܵܐ ܣܲܒܼܥܘܼܬܼܵܐ ܒܦܲܐܝܘܼܬܼ ܫܘܼܦܪܹܗ", "ܕܐܵܦ ܗܘ̤ ܥܲܡܗܘܿܢ ܡܫܲܒܲܚ ܗ̄ܘ̣ܵܐ ܠܗܘܿܢ ܠܲܒܥܼܵܕܼ ܐܝܼܕܼܵܘ̈ܗܝ ܀", ":ܒܪ̣ܵܝܗܝ ܐܲܝܟ ܕܲܒܼܪܵܝܗܝ ܡ̣ܢ ܠܵܐ ܡܸܕܹܿܡ ܐܲܝܟ ܕܲܫܦ݂ܲܪ ܠܹܗ", "ܘܲܦܢ̣ܵܐ ܘܫܲܒܲܚ ܘܠܵܘ ܕܲܢܫܲܒܲܚ ܐܸܠܵܐ ܕܢܲܠܸܦ ܀", ":ܠܝܘܼܠܦܵܢ ܟܸܢܫܹ̈ܐ ܕܲܫܡܲܝܵܢܹ̈ܐ ܫܲܒܿܚܹܗ ܠܢܘܼܗܪܵܐ", "ܕܐܸܢܗܘ̤ ܫܲܒܲܚ ܟܡܵܐ ܠܗܘܿܢ ܙܵܕܹܩ ܠܲܡܫܲܒܵܚܘܼ ܀", ":ܫܲܒܲܚܘ ܘܲܬܼܗܲܪܘ ܘܩܲܠܸܣܘ ܘܐܵܘܪܸܒܼܘ ܠܲܡܬܲܩܢܵܢܹܗ", "ܘܐܵܘܕܿܝܼܘ ܘܲܣܓܸܕܼܘ ܘܗܲܝܡܸܢܘ ܘܐܲܫܲܪܘ ܠܚܹܝܠ ܐܝܼܬܼܘܼܬܼܵܐ ܀", ":ܚܹܝܠ ܐܝܼܬܼܘܼܬܼܵܐ ܝ̄ܠܸܦܘ ܪ̈ܘܼܚܵܢܹܐ ܒܝܲܕܼ ܢܲܗܝܼܪܹ̈ܐ", "ܘܫܲܠܸܡ̣ܘ ܟܠܗܘܿܢ ܕܡ̣ܢ ܚܲܕܼ ܚܲܝܠܵܐ ܗܘ̤ܵܐ ܟܠܡܸܕܹܿܡ ܀", ":ܡܬ̣ܿܚ ܫܘܼܠܛܵܢܹܗ ܕܢܘܼܗܪܵܐ ܫܵܥܹ̈ܐ ܬܲܪܬܹܿܝܢ ܘܲܥܣܲܪ", "ܘܲܦܢ̣ܵܐ ܚܸܫܟܵܐ ܕܢܹܐܬܸܐ ܢܸܥܘܿܠ ܠܟܲܪ ܕܐܝܼܬܼܵܘܗܝ ܗ̄ܘ̣ܵܐ ܀", ":ܬܗܲܪܘ ܪ̈ܘܼܚܵܢܹܐ ܒܥܸܕܵܢ ܪܲܡܫܵܐ ܐܲܝܟ ܕܲܒܲܨܲܦܪܵܐ", "ܕܐܲܝܟܲܢ ܫܲܢܝܼ ܢܘܼܗܪܵܐ ܒܛܲܟܼܣܵܐ ܕܫܲܢܝܼ ܚܸܫܟܵܐ ܀", ":ܚܙܵܬܼܵܐ ܕܬܲܗܪܵܐ ܚܙ̣ܵܘ ܚܲܙܝܹ̈ܐ ܕܲܬܼܗܝܼܪܵܐ ܗ̄ܘ̣ܵܬܼ", "ܟܝܵܢܹ̈ܐ ܚܲܪ݁ܫܹܐ ܕܢܵ݁ܛܪܝܼܢ ܛܲܟܼܣܵܐ ܐܲܝܟ ܡܲܠܵܠܹ̈ܐ ܀", ":ܒܚܸܫܟܵܐ ܘܢܘܼܗܪܵܐ ܡܸܢܬܼܒܲܩܹܝܢ ܗ̄ܘ̣ܵܘ ܒܚܹܝܠ ܒܵܪܘܿܝܵܐ", "ܕܲܟܼܡܵܐ ܚܲܟܿܝܼܡ ܠܲܡܛܲܟܵܣܘܼ ܠܲܒܥܼܵܕܼ ܐܝܼܕܵܘ̈ܗܝ ܀", ":ܛܲܟܼܣܵܐ ܪܲܒܵܐ ܩܵܢܵܘ̣ ܐܵܦ ܗܸܢܘ̣ܿܢ ܒܝܲܕܼ ܫܲܬܿܝܼܩܹ̈ܐ", "ܘܟܲܦ̣ܘ ܨܵܘܪ̈ܲܝܗܘܿܢ ܠܡܸܛܥܲܢ ܢܝܼܪܵܐ ܕܫܸܡ ܒܵܪܘܿܝܵܐ ܀", ":ܫܠܸ̣ܩ ܚܲܕܼ ܝܵܘܡ̇ܐ ܠܹܠܲܝ ܐܝܼܡܵܩ ܒܚܸܫܟܵܐ ܘܢܘܼܗܪܵܐ", "ܘܐܲܙܥܸܩ ܡܸܢܫܹܠܝ ܩܵܠܵܐ ܕܕܼܵܡܹ̇ܐ ܠܗܵܘ̇ ܩܲܕܼܡ̇ܝܵܐ ܀", ":ܐܲܝܟ ܐܝܼܙܓܲܕܵܐ ܢܦ݂ܲܩ ܦܘܼܩܕܵܢܵܐ ܡ̣ܢ ܨܹܝܕܼ ܟܲܣܝܵܐ", "ܕܢܸܗܘܸܐ ܪܩܝܼܥܵܐ ܫܡܲܝܵܐ ܕܕܼܵܡܹ̇ܐ ܠܗܵܘ̇ ܩܲܕܼܡ̇ܝܵܐ ܀", ":ܗܘ̤ܵܬܼ ܒܲܥܒܼܵܕܼܵܐ ܘܲܗܘ̤ܵܐ ܪܩܝܼܥܵܐ ܡܸܨܥܲܬܼ ܡܲܝ̈ܵܐ", "ܘܩܵܡ̣ ܒܲܡܨܲܥܬܼܵܐ ܐܲܝܟ ܬܲܛܠܝܼܠܵܐ ܠܥܸܠ ܡ̣ܢ ܐܲܪܥܵܐ ܀", ":ܡ̣ܢ ܐܸܣܛܘܼܟܼܣܵܐ ܕܡܲܝ̈ܵܐ ܬܲܩܢܹܗ ܘܥܲܒܼ݂ܕܹܿܗ ܩܲܫܝܵܐ", "ܕܢܸܗܘܸܐ ܣܵܦܹ̇ܩ ܠܡܸܛܥܲܢ ܡܲܝ̈ܵܐ ܠܥܸܠ ܡ̣ܢ ܚܲܨܹܗ ܀", "ܘܦܵܫ̣ ܥܲܠ ܐܲܪܥܵܐ ܡܢܵܬܼܵܐ ܕܫܲܘܝܵܐ ܥܲܡ ܗܵܝ̇ ܕܲܠܥܸܠ ܀", ":ܬܲܗܪܵܐ ܪܲܒܵܐ ܚܙ̣ܵܘ ܐܵܦ ܗܵܪܟܵܐ ܪ̈ܘܼܚܵܢܵܝܹܐ", "ܢܲܚܬܵܐ ܕܡܲܝ̈ܵܐ ܕܲܛܥܝܼܢ ܡܲܝ̈ܵܐ ܘܲܪܗܝܼܒܼ ܣܵܠܹ̇ܩ ܀", ":ܬܡܲܪܘ ܘܐܸܬܿܕܲܡܲܝܪܘ ܒܐܘܼܡ̇ܢܘܼܬܼܵܐ ܕܪܸܡܙܵܐ ܕܪܲܩܥܹ̣ܗ", "ܕܐܲܝܟܲܢ ܡܲܬܼܚܹܗ ܥܲܐ ܦܸܢ̈ܝܵܢ ܩܲܠܝܼܠܵܐܝܼܬܼ ܀", ":ܠܬܲܗܪܵܐ ܫܘܹ̇ܐ ܘܚܲܟܿܝܼܡܵܐܝܼܬܼ ܬܲܗܝܼܪܝܼܢ ܗ̄ܘ̣ܵܘ", "ܕܐܲܝܟܲܢ ܩܲܫܝܼ ܠܡܲܝ̈ܵܐ ܪ̈ܦܲܝܵܐ ܘܲܛܥ݂ܲܢܘ ܡܲܝ̈ܵܐ ܀", ":ܠܬܲܚܬܿ ܟܲܝ ܡܲܬ̣ܚܹܗ ܒܐܲܦܲܝ̈ ܐܲܪܥܵܐ ܘܟܸܢ ܐܲܪܝܼܡܹܗ", "ܡ̇ܕܹܝܢ ܥܲܡܹܗ ܣܠܸܩ̣ܘ ܡܲܠܲܐܟܹ̈ܐ ܘܢܘܼܗܪܵܐ ܘܐܵܐܲܪ ܀", ":ܘܐܸܢ ܡ̣ܢ ܣܵܘܦܹ̈ܐ ܐܝܼܬܼܘܗܝ ܐܲܟܼܡܵܐ ܕܐܝܼܐܬܼܵܘܗܝ", "ܠܵܐ ܦܵܫ̣ ܡܸܕܹܿܡ ܕܠܵܐ ܠܓܼܵܘ ܡܸܢܹܗ ܚܲܒܼ݂ܫܹܗ ܒܪܵܘܡ̇ܐ ܀", ":ܘܐܸܠܵܐ ܐܲܝܟܲܢ ܡܸܬܼܥܲܠܸܐ ܗ̄ܘ̣ܵܐ ܡ̇ܐܢܵܐ ܩܲܫܝܵܐ", "ܘܥܵܒܼ̇ܪܝܼܢ ܗ̄ܘ̣ܵܘ ܒܹܗ ܟܝܵܢܹ̈ܐ ܥܒܲܝܵ̈ܐ ܘܠܵܘ ܡܸܣܬܿܕܲܩ ܀", ":ܥܲܣܩܵܐ ܗ̄ܝܼ ܣܲܓܿܝܼ ܒܥܵܬܼܵܐ ܕܐܲܝܟܲܢ ܗܘ̤ܵܐ ܘܐܸܬܼܥܲܠܝܼ", "ܘܐܸܠܵܐ ܪܸܡܙܵܐ ܕܐܸܡ݂ܲܪ ܘܲܗܘ̤ܵܐ ܠܵܐ ܝܵ̇ܕܲܥ ܠܵܗ̇ ܀", ":ܪܸܥܝܵܢܝ ܫܲܚܩ݂ܲܢܝ ܕܐܸܒܼܥܸܐ ܕܐܲܝܟܲܢ ܘܠܵܐ ܣܦ݂ܲܩ ܐܲܕܼܪܸܟ", "ܘܬܼܘܼܒܼ ܫܵܚܹ̇ܩ ܠܝܼ ܕܲܟܼܒܲܪ ܡܲܨܝܵܐ ܕܐܲܕܼܪܸܟ ܡܸܕܹܿܡ ܀", ":ܠܦܘܼܬܼ ܚܘܼܫܵܒܹ̈ܐ ܪܢܹ̇ܝܬܼ ܐܲܝܟ ܕܲܡܨܸܐ ܥܒܼܝܼܕܼܵܐ ܠܡܸܪܢܵܐ", "ܕܲܟܼܒܲܪ ܒܐܲܬܼܪܵܐ ܕܲܠܥܸܠ ܡܲܬܼܚܹܗ ܠܗܵܢܵܐ ܡ̇ܐܢܵܐ ܀", ":ܘܲܟܼܒܲܪ ܟܠܹܗ ܡܢܵܬܼܵܐ ܕܡܲܝ̈ܵܐ ܫܩ݂ܲܠ ܦܘܼܩܕܵܢܵܐ", "ܘܡ̣ܢ ܕܐܲܪܝܼܡܹܗ ܩܲܫܝܼ ܪܸܡܙܹܗ ܘܲܛܥ݂ܲܢ ܗܘ̤ ܠܹܗ ܀", ":ܟܒܲܪ ܡ̇ܐ ܕܲܣܠܸ݂ܩ ܡܲܬܼܚܹܗ ܡܸܢܹܫܹܠܝ ܠܥܸܠ ܡ̣ܢ ܟܠܵܐ", "ܘܦܵܫ̣ ܟܠܡܸܕܹܿܡ ܠܬܲܚܬܿ ܥܲܠ ܐܲܪܥܵܐ ܐܲܝܟ ܕܐܝܼܬܼܵܘܗܝ ܗ̄ܘ̣ܵܐ ܀", ":ܕܠܵܐ ܢܘܼܗܵܝܵܐ ܗܘ̤ܵܐ ܬܘܼܩܵܢܹܗ ܩܲܠܝܼܠܵܐܝܼܬܼ", "ܘܠܵܐ ܡܨܸܐ ܦܘܼܡ̇ܐ ܕܢܹܐܡܲܪ ܕܲܟܼܡܵܐ ܩܲܠܝܼܠܘܼܬܹܗ ܀", ":ܩܲܠܝܼܠ ܗ̄ܘ̣ܵܐ ܛܵܒܼ ܦܘܼܩܕܵܢܵܐ ܕܡܲܬܼ݂ܚܹܗ ܒܪܵܘܡ̇ܐ", "ܘܐܸܢ ܐܝܼܬܼ ܡܸܕܹܿܡ ܕܩܲܠܝܼܠ ܣܲܓܿܝܼ ܡܲܬܿܝܼܢ ܡܸܢܹܗ ܀", ":ܗܵܝ̇ ܒܲܪ̄ܬܼ ܩܵܠܵܐ ܕܐܸܡܲܪ ܘܲܗܘ̤ܵܘ ܫܡܲܝܵܐ ܕܲܠܥܸܠ", "ܗ̤ܝ ܬܲܩܸܢܬܹܗ ܒܗܵܘ̇ ܐܸܣܟܹܿܡܵܐ ܕܡ̣ܢ ܠܵܐ ܡܸܕܹܿܡ ܀", ":ܡ̣ܢ ܠܵܐ ܡܸܕܹܿܡ ܗܘ̤ܵܐ ܩܲܕܼܡ̇ܝܵܐ ܒܪܸܡܙܵܐ ܙܥܘܿܪܵܐ", "ܘܗܵܢ ܡ̣ܢ ܡܸܕܸܿܡ ܒܵܗ̇ ܒܲܕܼܡܘܼܬܼܵܐ ܩܲܠܝܼܠܵܐܝܼܬܼ ܀", ":ܛܲܟܼܣܵܐ ܦܲܐܝܵܐܬ ܥܒ݂ܲܕܼ ܠܲܒܼܪܝܼܬܹܗ ܦܠܸܐܒܐܝܼܬܼܘܼܬܹܗ", "ܘܚܲܟܿܝܼܡܵܐܝܼܬܼ ܒܪ̣ܵܐ ܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܹܿܡ ܀", ":ܠܲܥܒܼܵܕܼ ܐܝܼܕܼܵܘ̈ܗܝ ܚܵܘܝܼ ܒܛܲܟܼܣܵܐ ܕܥܵܒܼ̇ܘܿܕܼܘܼܬܹܗ", "ܘܲܠܝܘܼܠܦܵܢܗܘܿܢ ܡܲܬܼܚܹܗ ܠܥܲܡܠܹܗ ܠܵܫܬܵܐ ܝܵܘܡܝܼ̈ܢ ܀", ":ܡܨܸܐ ܗ̄ܘ̣ܵܐ ܕܢܸܒܼܪܸܐ ܠܟܼܠܡܵܐ ܕܲܒܼܪ̣ܵܐ ܒܲܚܕܼܵܐ ܫܵܥܵܐ", "ܐܸܠܵܐ ܥܒܼܵܕܵܘ̈ܗܝ ܠܵܐ ܝܵܠ̇ܦܝܼܢ ܗ̄ܘ̣ܵܘ ܚܹܝܠ ܪܲܒܿܘܼܬܹܗ ܀", ":ܠܝܘܼܬܼܪܵܢ ܥܲܒܼ݂ܕܵܗ̇ ܠܗܵܝ̇ ܕܐܸܬܿܬܲܗܝܼ ܠܡܸܒܼܪܵܐ ܒܪܝܼܬܼܵܐ", "ܕܢܸܓܼܡܘܿܪ ܕܝܼܠܹܗ ܒܲܓܼܡܝܼܪܘܼܬܼܵܐ ܕܐܲܠܵܗܘܼܬܹܗ ܀", ":ܒܫܘܼܪܵܝ ܝܵܘܡ̇ܐ ܥܒ݂ܲܕܼ ܠܲܫܡܲܝܵܐ ܘܲܠܡܲܠܲܐܟܹ̈ܐ", "ܘܠܲܐܪܥܵܐ ܘܡܲܝ̈ܵܐ ܘܲܠܚܸܫܘܿܟܼܵܐ ܘܢܘܼܪܵܐ ܘܐܵܐܲܪ ܀", ":ܒܥܸܕܵܢ ܨܲܦܪܵܐ ܐܲܬܼܩܸܢ ܢܘܼܗܪܵܐ ܡ̣ܢ ܠܵܐ ܡܸܕܸܿܡ", "ܘܝܼܠܸܦܘ ܥܝܼܪܹ̈ܐ ܕܡ̣ܢ ܠܵܐ ܡܸܕܹܿܡ ܗܘ̤ܵܘ ܐܵܦ ܗܸܢܘ̣ܿܢ ܀", ":ܒܝܵܘܡ̇ܐ ܕܲܬܼܪܹܝܢ ܥܒ݂ܲܕܼ ܠܲܪܩܝܼܥܵܐ ܡ̣ܢ ܓܵܘܡܲܝܵ̈ܐ", "ܘܚܲܟܸܿܡ ܐܸܢܘܿܢ ܕܬܵܦ ܡ̣ܢ ܡܕܸܿܡ ܦܫܝܼܩ ܠܹܗ ܕܢܸܒܼܪܸܐ ܀", ":ܒܲܬܼܠܝܼܬܼܵܝܵܐ ܟܲܢܸܫ ܡܲܝ̈ܵܐ ܠܩܸܒܼܝܵܐ ܕܝܲܡܡܹ̈ܐ", "ܘܐܵܘܕܲܥ ܐܸܢܘܿܢ ܕܪܸܡܙܹܗ ܫܲܠܝܼܛ ܥܲܠ ܬܘܼܩܵܢܵܘ̈ܗܝ ܀", ":ܒܲܪܒܼܝܼܥܵܝܵܐ ܥܒ݂ܲܕܼ ܢܲܗܝܼܪܹ̈ܐ ܫܸܡܫܵܐ ܘܣܲܗܪܵܐ", "ܘܚܵܘܝܼ ܐܸܢܘܿܢ ܠܡܸܛܲܪ ܛܲܟܼܣܵܐ ܕܥܵܒܼܘܿܕܼܘܼܬܹܗ ܀", ":ܒܲܚܡܝܼܫܵܝܵܐ ܙܵܘ̤ܓܼ ܡܲܝ̈ܵܐ ܘܐܵܘܠܸܕܼܘ ܪ̈ܲܚܫܵܐ", "ܘܐܵܘܕܲܥ ܐܸܢܘܿܢ ܕܐܵܦ ܫܲܬܿܝܼܩܹ̈ܐ ܡܫܲܡܠܹܝܢ ܡܸܠܹܗ ܀", ":ܒܲܫܬܿܝܼܬܼܵܝܵܐ ܒܪ̣ܵܐ ܡ̣ܢ ܐܲܪܥܵܐ ܓܸܢܣܹ̈ܐ ܚܲܪ̈ܫܹܐ", "ܘܐܲܥܝܼܪ ܐܸܢܘܿܢ ܠܡܸܬܼܒܲܩܵܝܘ ܒܫܘܼܚܠܵܦܲܝ̈ܗܘܿܢ ܀", ":ܐܲܝܟ ܕܲܒܼܨܒܼܥܵܐ ܡܚܵܘܸܬ ܗ̄ܘ̣ܵܐ ܠܗܘܿܢ ܚܹܝܠ ܐܝܼܬܼܘܼܬܹܗ", "ܕܚܘܼܪܘ ܡܲܠܲܐܟܹ̈ܐ ܕܚܹܝܠ ܟܠ ܡܸܕܸܿܡ ܡܨܸܐ ܐ̄ܢܵܐ ܚܲܝܠܵܐ ܀", ":ܐܲܝܟ ܕܲܒܼܩܲܢܝܵܐ ܟܬܹ̇ܒܼ ܗ̄ܘ̣ܵܐ ܠܗܘܿܢ ܣܸܦܪܵܐ ܒܗܵܘܢܵܐ", "ܘܡܲܗܓܸܿܐ ܗ̄ܘ̣ܵܐ ܠܗܘܿܢ ܒܲܟܼܬܼܝܼ̈ܒܼܵܬܼܵܐ ܕܬܼܘܼܩܵܢ ܟܠܵܐ ܀", ":ܒܲܕܼܡܘܼܬܼ ܩܝܼܡ ܗ̄ܘ̣ܵܐ ܪܸܡܙܹܗ ܒܪܹܫ ܣܸܕܼܪ̈ܲܝܗܘܿܢ", "ܘܬܼܵܢܹ̇ܐ ܗ̄ܘ̣ܵܐ ܠܗܘܿܢ ܚܹܝܠ ܣܘܼܟܵܠܵܐ ܕܲܣܬܼܝܼܪ݁ܵܬܹܗ ܀", ":ܐܲܝܟ ܕܲܠܨܲܠܡܵܐ ܨܵܪܹܗ ܠܥܵܠܡܵܐ ܩܕܼܵܡ ܥܲܝܢܲܝ̈ܗܘܿܢ", "ܘܐܲܩܝܼܡ ܐܸܢܘܿܢ ܕܢܸܬܼܒܲܩܘܿܢ ܒܹܗ ܚܲܬܿܝܼܬܼܵܐܝܼܬܼ ܀", ":ܐܲܝܟ ܦܵܠܵܛܝܼܢ ܕܲܡܠܸܟ ܡܲܠ̈ܟܹܿܐ ܒܢ̣ܵܗ̇ ܠܲܒܼܪܝܼܬܼܵܐ", "ܘܐܲܥܸܠ ܐܸܢܘܿܢ ܠܡܸܚܙܵܐ ܫܘܼܦܪܵܐ ܕܒܹܝܬܼ ܡܲܠܟܿܘܼܬܹܗ ܀", ":ܒܝܲܕܼ ܓܲܠ̈ܝܵܬܼܵܐ ܐܲܠܸܦ ܐܸܢܘܿܢ ܚܹܝ ܐܝܼܬܼܘܼܬܹܗ", "ܕܠܵܐ ܢܸܫܬܲܚܩܝܼܢ ܠܡܸܒܼܥܵܐ ܒܥܵܬܼܵܐ ܕܥܲܠ ܟܲܣܝܘܼܬܹܗ ܀", ":ܟܣܸܐ ܗ̄ܘ̣ܵܐ ܡܸܢܗܘܿܢ ܘܠܵܐ ܝܵ̇ܕܼܥܝܼܢ ܗ̄ܘ̣ܵܘ ܪܲܒܿܘܼܬܼ ܚܲܝܠܹܗ", "ܘܐܵܘܕܲܥ ܐܸܵܢܘܿܢ ܒܝܲܕܼ ܬܘܼܩܵܢܵܘ̈ܗܝ ܕܚܲܕܼ ܒܵܬܲܪ ܚܲܕܼ ܀", ":ܐܲܝܟ ܗܲܕܿܝܼܠܵܐ ܪܗܸܛ ܦܘܼܩܕܵܢܹܗ ܩܕܼܵܡ ܟܸܢܫܲܝ̈ܗܘܿܢ", "ܘܢܓܲܕܼ ܐܸܢܘܿܢ ܠܘܵܬܼ ܝܘܼܠܦܵܢܵܐ ܕܟܲܣܝܘܼܬܼ ܚܘܼܒܹܿܗ ܀", ":ܚܘܼܒܹܿܗ ܓܠ̣ܵܐ ܠܗܘܿܢ ܕܲܟܼܡܵܐ ܪܵܚܹ̇ܡ ܠܲܥܒܼܵܕܼ̇ ܐܝܼܕܼܵܘ̈ܗܝ", "ܘܲܪܓܼܝܼܓܼ ܣܲܓܿܝܼ ܠܡܸܛܲܪ ܥܲܡܠܹܗ ܡ̣ܢ ܢܸܟܼܝܵܢܹ̈ܐ ܀", ":ܚܘܼܒܵܢܵܐܝܼܬܼ ܒܪ̣ܵܐ ܟܠܡܸܕܸܿܡ ܕܲܟܼܣܸܐ ܘܲܓܼܠܸܐ", "ܘܲܕܼܠܵܐ ܥܲܡܠܵܐ ܓܡ݂ܲܪ ܨܸܒܼܝܵܢܹܗ ܘܚܵܘܝܼ ܚܘܼܒܹܿܗ ܀", ":ܚܲܝܠܹܗ ܐܲܫܪܝܼ ܒܚܲܝܠܲܝ̈ ܪܵܘܡ̇ܐ ܕܲܗܘ̤ܵܘ ܡܸܢܹܗ", "ܘܚܲܝܸܠ ܐܸܢܘܿܢ ܠܡܸܛܲܪ ܛܲܟܼܣܵܐ ܕܥܵܒܼܘܿܕܼܘܼܬܹܗ ܀", ":ܐܲܝܟ ܫܲܠܝܼܛܹ̈ܐ ܐܲܩܝܼܡ ܐܸܢܘܿܢ ܥܲܠ ܟܠ ܕܲܒܼܪܵܐ", "ܕܢܸܗܘܘܿܢ ܝܵ̇ܕܼܥܝܼܢ ܠܲܡܕܲܒܵܪܘܼ ܫܡܲܝܵܐ ܘܐܲܪܥܵܐ ܀", ":ܒܚܘܼܒܵܐ ܪܲܒܵܐ ܫܠܸܡ̣ܘ ܐܵܦ ܗܸܢܘ̣ܿܢ ܠܨܸܒܼܝܵܢ ܚܘܼܒܹܿܗ", "ܘܗܲܢܝܼܵܐܝܼܬܼ ܟܕܲܢܘ ܨܵܘܪ̈ܲܝܗܘܿܢ ܬܚܹܝܬܼ ܦܘܼܩܕܵܢܹܗ ܀", ":ܦܩ݂ܲܕܼ ܐܲܝܟ ܡܲܠܟܵܐ ܘܛܲܟܸܿܣ ܕܲܪ̈ܓܹܐ ܕܫܘܼܠܛܵܢܲܝ̈ܗܘܿܢ", "ܘܟܼܠܚܲܕܼ ܡܸܢܗܘܿܢ ܩܵܡ̣ ܒܲܥܒܼܵܕܼܵܐ ܕܐܸܬܚܵܘܝܼ ܠܹܗ ܀", ":ܐܝܼܬܼ ܕܲܦܩ݂ܲܕܼ ܠܹܗ ܕܲܢܙܝܼܥ ܠܐܵܐܲܪ ܐܲܝܟ ܪܲܒܿܚܲܝܠܵܐ", "ܘܢܲܪܗܸܛ ܡܲܝ̈ܵܐ ܠܥܸܠ ܡ̣ܢ ܚܲܨܵܐ ܕܪܘܼܚܵܐ ܫܲܪܝܵܐ ܀", ":ܐܝܼܬܼ ܕܐܲܦܸܣ ܠܹܗ ܕܲܢܣܝܼܦ ܒܲܪ̈ܩܹܐ ܩܲܠܝܼܠܵܐܝܼܬܼ", "ܘܢܲܫܡܲܥ ܩܵܠܹ̈ܐ ܕܪ̈ܲܥܡܹܐ ܩܫܲܝ̈ܵܐ ܚܲܣܝܼܢܵܐܝܼܬܼ ܀", ":ܐܝܼܬܼ ܕܐܵܘܚܸܕܼ ܠܹܗ ܐܸܣܦܹܝܪ ܫܸܡܫܵܐ ܒܐܝܼܕܼܵܐ ܕܙܵܘܥܵܘ̈ܗܝ", "ܘܐܲܡܝܼܢ ܪܵܗܹ̇ܛ ܠܹܠܲܝ ܐܝܼܡܵܗ ܕܠܵܐ ܫܘܼܘܵܪܵܐ ܀", ":ܐܝܼܬܼ ܕܐܲܫܠܸܡ ܠܹܗ ܣܲܗܪܵܐ ܙܥܘܿܪܵܐ ܩܢܸܐ ܫܘܼܚܠܵܦܹ̈ܐ", "ܘܗܵܐ ܡܛܲܟܸܿܣ ܠܹܗ ܠܥܘܼܡܪܵܐ ܕܙܲܒܼܢܵܐ ܕܠܵܐ ܢܼܬܿܕܵܘܲܕܼ ܀", ":ܐܝܼܬܼ ܕܲܠܟܼܵܙܟܿܒܹ̈ܐ ܚܲܪ̈ܫܹܐ ܡܙܝܼܥܝܼܢ ܠܡܸܪܕܼܵܐ ܒܛܲܟܼܣܵܐ", "ܘܲܒܼܪ̈ܲܗܛܲܝܗܘܿܢ ܡܚܲܟܿܡܝܼܢ ܐ̄ܢܵܫܵܐ ܩܲܢܝܲܝ̈ ܡܸܠܬܼܵܐ ܀", ":ܐܲܝܟ ܕܐܸܬܼܦܲܩܲܕܼܘ ܠܲܡܕܲܒܵܪܘܼ ܫܘܼܠܛܵܢ ܥܲܡܡܹ̈ܐ", "ܘܠܵܐܹ̇ܝܢ ܟܠܫܵܥ ܠܲܡܩܲܝܵܡܘܼ ܫܘܼܠܛܵܢܲܝ̈ܗܘܿܢ ܀", ":ܐܝܼܬܼ ܕܲܡܥܝܼܪܝܼܢ ܩܪ݁ܵܒܹܐ ܒܐܲܪܥܵܐ ܥܲܠ ܚܲܝܵܒܹ̈ܐ", "ܘܐܝܼܬܼ ܕܲܡܫܲܠܹܝܢ ܩܹܐܪ̈ܣܹܐ ܩ̈ܫܲܝܵܐ ܡ̣ܢ ܙܲܟܵܝܹ̈ܐ ܀", ":ܐܝܼܬܼ ܕܲܡܟܲܒܿܫܝܼܢ ܥܲܡܡܹ̈ܐ ܡܪ̈ܝܼܕܹܐ ܒܝܲܕܼ ܚܲܒܼܪ̈ܲܝܗܘܿܢ", "ܘܐܝܼܬܼ ܕܲܡܫܲܗܹܝܢ ܬܘܼܩܦܵܐ ܕܒܼܝܼ̈ܫܹܐ ܩܕܼܵܡ ܡܲܟܿܝܼܪܹ̈ܐ ܀", ":ܐܝܼܬܼ ܗ̄ܘ̣ ܕܪܵܕܹܝܢ ܒܪ̈ܲܥܡܹܐ ܘܒܲܪ݁ܩܖܹܐ ܥܲܙܝܼܙܵܐܝܼܬܼ", "ܘܐܝܼܬܼ ܗ̄ܘ̣ ܕܡܲܚܬܼܝܼܢ ܡܸܛܪܵܐ ܘܛܲܠܵܐ ܒܲܣܝܼܡܵܐܝܼܬܼ ܀", ":ܐܝܼܬܼ ܗ̄ܘ̣ ܕܡܲܟܹܿܝܢ ܒܝܲܕܼ ܫܘܼܚܠܵܦܹ̈ܐ ܕܩܲܝܛܵܐ ܘܣܲܬܼܘܵܐ", "ܘܐܝܼܬܼ ܗ̄ܘ̣ ܕܢܵܛ̇ܪܝܼܢ ܦܲܓܼܪ̈ܵܢܵܝܹܐ ܡ̣ܢ ܢܸܟܼܝܵܢܹ̈ܐ ܀", ":ܐܝܼܬܼ ܕܲܡܕܲܒܿܪܝܼܢ ܟܠܚܲܕܼ ܡܸܢܗܘܿܢ ܠܚܲܕܼ ܒܲܪܢܵܫܵܐ", "ܘܲܙܗܝܼܪܝܼܢ ܒܹܗ ܕܠܵܐ ܢܲܟܿܘܿܢܵܝܗܝ ܫܹܐܕܹ̈ܐ ܛܪ̈ܘܼܢܹܐ ܀", ":ܠܨܸܒܼܝܵܢ ܟܲܣܝܵܐ ܡܫܲܡܫܝܼܢ ܟܠܗܘܿܢ ܒܲܚܦܝܼܛܘܼܬܼܵܐ", "ܘܐܲܝܟ ܨܸܒܼܝܵܢܹܗ ܪܵܕܹܝܢ ܒܐܘܼܪܚܵܐ ܕܣܘܼܥܪ݁ܵܢܲܝܗܘܿܢ ܀", ":ܠܢܝܼܫܵܐ ܕܚܘܼܒܹܿܗ ܚܵܢܹ̇ܝܢ ܟܠܫܵܥ ܠܲܡܕܲܡ̇ܝܼܘ", "ܘܠܵܐ ܡܸܬܼܪܲܦܹܝܢ ܡ̣ܢ ܣܘܼܟܵܝܵܐ ܕܦܘܼܪܥܵܢ ܐܲܓܼܪܵܐ ܀", ":ܐܲܝܟ ܐܲܬܼܠܹܝܛܹ̈ܐ ܪܡܹܝܢ ܒܐܵܓܼܘܿܢܵܐ ܗܵܐ ܡ̣ܢ ܕܲܗܘ̤ܵܘ", "ܘܲܠܙܵܟܼܘܼܬܼܵܐ ܕܲܒܼܫܘܼܠܵܡܵܐ ܡܣܲܟܹܿܝܢ ܥܲܡ ܟܠ ܀", ":ܬܡܝܼܗ ܐܵܓܼܘܿܢܵܐ ܕܡܸܬܼܟܲܬܼܫܝܼܢ ܒܹܗ ܠܵܐ ܚܵܫܘܿܫܹ̈ܐ", "ܘܠܵܐ ܡܸܬܼܡܲܠܠܵܐ ܪܲܒܿܘܼܬܼ ܥܲܡܠܹܗ ܒܠܸܫܵܢ ܒܸܣܪܵܐ ܀", ":ܟܡܵܐ ܟܲܝ ܗܵܘܹ̇ܐ ܚܲܝܠܵܐ ܕܲܒܼܗܘܿܢ ܠܡܹܐܚܲܕܼ ܟܠܵܐ", "ܕܗܵܐ ܒܨܝܼܪ ܩܲܠܝܼܠ ܐܲܠܦܹ̈ܐ ܐܸܫܬܵܐ ܘܠܵܐ ܡܸܬܼܪܲܦܹܝܢ ܀", ":ܟܡܵܐ ܟܲܝ ܦܵܠ̇ܚܝܼܢ ܒܐܲܦܲܝܝ̈ ܪܵܘܡ̇ܐ ܠܹܠܲܝ ܐܝܼܡܵܡ", "ܘܠܵܐ ܠܐ̣ܝܼܘ ܘܲܬܼܚܸܒܼܘ ܡ̣ܢ ܡܲܪܕܲܝܼܬܼܵܐ ܕܥܲܡ ܢܲܗܝܼܪܹ̈ܐ ܀", ":ܟܡܵܐ ܟܲܝ ܛܵܥܹ̇ܝܢ ܝܲܳܪܵܐ ܕܲܒܼܗܘܿܢ ܝܘܼܩܪܹܗ ܕܙܲܒܼܢܵܐ", "ܘܠܵܐ ܡܸܬܼܝܲܠܕܵܐ ܡܲܐܝܼܢܘܼܬܼܵܐ ܒܪܸ̈ܥܝܵܢܲܗܘܿܢ ܀", ":ܟܡܵܐ ܟܲܝ ܪܵܬܼܚ̇ܝܼܢ ܒܪܸܚܡܲܬܼ ܚܘܼܒܵܐ ܕܨܹܝܕܼ ܒܵܪܘܿܝܵܐ", "ܘܠܵܐ ܩܲܪ̣ܘ ܘܲܗܦܲܟܼܘ ܡ̣ܢ ܛܘܼܝܵܒܼܵܐ ܕܐܲܝܟ ܨܸܒܼܝܵܢܹܗ ܀", ":ܒܚܹܿܝܠ ܨܸܒܼܝܵܢܹܗ ܢܸܬܼܗܲܪ ܝܲܬܿܝܼܪ ܛܵܒܼ ܡ̣ܢ ܕܲܒܼܗܘܿܢ", "ܕܲܡܨܸܐ ܡܚܲܝܸܠ ܠܲܥܒܼܵܕ̇ ܐܝܼܕܼܵܘ̈ܗܝ ܠܡܸܛܲܪ ܛܲܟܼܣܵܐ ܀", ":ܠܚܲܝܠܹܗ ܢܩܲܠܸܣ ܚܹܝܝܠ ܚܘܼܡܣܵܢܵܐ ܕܲܒܼܢܲܝ̈ ܒܲܝܬܹܿܗ", "ܘܲܠܥܘܼܕܼܪܵܢܹܗ ܢܸܓܼܕܿܘܿܠ ܟܠܫܵܥ ܟܠܝܼܠ ܬܵܘܕܿܝܼܬܼܵܐ ܀"]}