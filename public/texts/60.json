{"title": "On the Prodigal Son", "subtitle": "The Homilies of Mar Narsai", "syriacTitle": "ܕܥܲܠ ܒܪܵܐ ܐܣܵܘܿܛܵܐ", "author": "Narsai", "text": ["ܕܝܼܠܹܗ ܟܲܕܼ ܕܝܼܠܹܗ ܡܸܐܡܪܵܐ ܕܥܸܣܪܝܼܢ ܘܲܬܼܠܵܬܼܵܐ.", ":ܕܥܲܠ ܒܪܵܐ ܐܣܵܘܿܛܵܐ", "ܒܗܵܕܹܐ ܫܲܒܿܬܼܵܐ ܕܼܚܲܫܵܐ ܟܠ ܠܸܠܝܵܐ ܡܸܐܡܪܵܐ ܐܵܡ̇ܪܝܼܢ܀", "ܥܘܼܢܵܝܵܐ܀", ":ܕܠܵܚܸ̇ܡ ܠܚܲܫܵܐ", "ܐܲܚܲܝ̈܀", ":ܠܪܲܒܵܢܘܼܬܼܵܐ ܕܣܸܦܪ̈ܲܝ ܪܘܼܚܵܐ ܒܥܹ̇ܝܬܼ ܕܐܸܬܿܬܲܠܡܲܕܼ", "ܘܫܪܝܼܬܿ ܕܐܗܓܐ ܕܲܟܼܬܼܝܼܒܒܼ ܒܚܘܼܐܘܼܩܵܐ ܓܲܒܼܪܵܐ ܘܲܒܼܢܵܘ̈ܗܝ.", ":ܒܪܹܫ ܦܵܣܘܿܩ̈ܐ ܦܓܲܥ ܒܝܼ ܫܲܪܒܵܐ ܕܦܘܼܠܵܓܼ ܢܸܟܼܣܹ̈ܐ", "ܐܲܒܼܵܐ ܕܡܵܘܪܸܬܼ ܥܘܼܬܼܪܵܐ ܕܚܘܼܒܹܗ ܠܲܬܼܪܹܝܢ ܝܠܕܵܘ̈ܗܝ.", ":ܙܥܥܪܵܐ ܫܸܡ̇ܥܹܬܼ ܟܲܕܼ ܐܵܡܲ݁ܪ ܗ̄ܘ̣ܵܐ ܠܘܵܬܼ ܝܵܠܘܿܕܼܗ", "ܕܗܒ̣ ܠܝܼ ܦܲܠܓܼܘܼܬ ܕܐܸܗܘܐ ܫܲܠܝܼܛ ܥܲܠ ܡܲܪ̈ܗܵܛܲܝܼ.", ":ܗܒܼ ܠܝܼ ܗܲܒܼܠܝܼ ܕܐܸܗܘܹܐ ܡܵܪܵܐ ܠܢܸܟܼܣܝ̈ ܘܐܹܕܲܒܲܪ ܕܠܝܼ", "ܐܲܝܟ ܡܵܐ ܕܲܦܐܹܐ ܠܲܒܼܢܲܝ̈ ܚܹܐܪܹ̈ܐ ܠܡܸܫܬܲܠܛܘܼ.", ":ܗܲܒܼܠܝܼ ܕܐܸܩܢܹܐ ܫܡܵܐ ܕܲܒܼܢܲܝ̈ܵܐ ܒܗܘܿܢ ܒܲܥܒܼ̈ܕܹܐ", "ܘܢܸܕܲܥ ܘܢܸܕܲܥ ܟܠܢܵܫ ܕܡ̣ܢ ܛܘܼܗܡܵܐ ܐ̄ܢܵܐ ܩܢܹܐ ܚܹܐܪܘܼܬܼܵܐ.", ":ܐܸܢ ܝܵܪܬܼ ܐ̄ܢܵܐ ܫܲܡܠܑܵܐ ܨܹܐܕܲܝ ܫܸܡ ܝܼܪ̈ܬܘܸܬܼܵܐ", "ܘܲܒܼܩܝܼ ܪܸܥܝܵܢܝ ܒܝܲܕܼ ܢܸܣܝܵܢܵܐ ܕܕܼܘܼܒܵܪ ܚܲܝܲܝ̈.", ":ܘܕܲܕܼ ܝ̇ܕܥ ܗ̄ܘ̣ܵܐ ܐܲܒܼܵܐ ܕܝܠܕܗ ܠܵܐ ܡܲܟܼܫܲܪ ܗ̄ܘ̣ܵܐ", "ܠܵܐ ܐܸܬܼܥܲܣܲܩ ܕܲܢܡܲܠܹܐ ܠܹܗ ܪܸܓܲܬܼ ܢܲܦ̣ܫܹܗ.", ":ܘܟܲܕܸ ܠܵܐ ܛܵܥ̈ܐ ܠܒܲܣܝܼܡܘܼܬܹܗ ܛܘܼܥܲܝ ܕܲܒܼܪܹܗ", "ܠܵܐ ܚܵܫܸ̇ܒܼ ܗ̄ܘ̣ܵܐ ܕܢܸܬܸܿܠ ܝܲܬܿܝܼܪ ܠܚܲܣܝܼܪ ܗܵܘܢܵܐ.", ":ܘܟܲܕܼ ܕܝܼܠܹܗ ܗ̣̄ܘܵܬܼ ܕܢܸܬܸܿܠ ܝܲܬܼܝܼܪ ܠܑܲܐܝܢܵܐ ܕܫܵܘܹ̇ܐ", "ܒܫܲܘܝܼܘ ܝܼܗܒܹܿܗ ܥܘܼܬܼܪܵܐ ܪܲܒܿܐ ܕܒܲܣܝܼܡܘܼܬܹܗ.", ":ܒܫܘܝܘܼܦܸܠܲܓܼ ܥܘܼܬܼܪܵܐ ܠܲܒܼܢܵܘ̈ܗܝ ܐܲܒܼܵܐ ܕܪ̈ܚܡܹܐ", "ܘܠܵܐ ܚܵܫܸ̇ܒ̣ ܗ̄ܘ̣ܵܐ ܥܲܡ ܙܲܠܝܼܠܵܐ ܕܐܲܚ̣ܨܦ ܘܲܫܐܸܠ.", ":ܫܩ݂ܲܠ ܝܪܬܘܼܬܼܵܐ ܒܢܲܝ̈ ܥܲܬܝܼܪܵܐ ܘܐܸܚܕܼܘ ܢܘܼ̈ܡܹܐ", "ܘܥܲܡ ܦܘܼܠܵܓܼܗܘܿܢ ܦܪܲܫ̣ܘ ܘܐܸܬܼܢܲܟܼܪܝܼܘ ܚܲܕܼ ܡ̣ܢ ܚܲܒܼܪܹܗ.", ":ܙܥܘܿܪܵܐ ܟܲܢܼܫ ܥܘܼܬܼܪܵܐ ܕܲܡܛܝܗܝ ܡ̣ܢ ܒܹܝܬܼ ܐܲܒܼܘܼܗܝ", "ܘܐܲܪܚܸܩ ܘܲܫ̣ܪܵܐ ܒܐܲܬܼܪܵܐ ܕܡܲܒܼܥܲܕܼ ܡ̣ܢ ܝܵܕܘܿܥܘ̈ܵܗܝ.", ":ܥܲܡ ܩܸܢܝܵܢܹܗ ܦ̣ܪܫ ܐܵܦ ܚܘܼܒܹܿܗ ܡ̣ܢ ܝܵܠܘܿܕܹܿܗ", "ܘܲܪܚܸܡ ܘܐܲܚܸܒܼ ܠܲܡܕܲܝܵܪܘܼ ܥܲܡ ܢܘܼܟܼܪ̈ܵܝܹܐ.", ":ܛܥ̣ܵܐ ܥܸܢܝܵܢܵܐ ܕܫܲܦܝܼܪ̈ܵܬܼܵܐ ܕܒܹܝܬܼ ܐܲܒܼܵܗܵܘ̈ܗܝ", "ܘܫܲܪܝܼ ܦܵܗܹ̇ܐ ܒܲܕܼ ܠܵܐ ܦܲܐܝ̈ܢ ܠܲܒܼܢܲܝ̈ ܚܹܐܪ̈ܐ.", ":ܒܢܲܦ̣ܫܹܗ ܘܦܲܓܼܪܹܗ ܢܦܲܩ̣ ܘܐܹܬܼܢܲܟܼܪܝܼ ܠܲܒܼܢܲܝ̈ ܓܸܢܣܹܗ", "ܘܥܲܡ ܩܸܢܝܵܢܵܘ̈ܗܝ ܚ̣ܙܲܩܘ ܚܘܼܫܵܒܼܵܘ̈ܗܝ ܒܵܬܲܪ ܛܘܼܥܝܲܝ.", ":ܟܠܹܗ ܥܘܼܬܼܪܵܐ ܫܩ̣ܠ ܐܣܘܿܛܵܐ ܘܲܢܦ݂ܲܩ ܥܲܡܹܗ", "ܘܠܲܐ ܐܲܪܦܝܼ ܠܹܗ ܣܪܝܼܕܼܵܐ ܕܚܘܼܒܹܿܗ ܠܘܵܬܼ ܩܲܪ̈ܝܼܒܼܵܘ̈ܗܝ.", ":ܢܦ̣ܩ ܡ̣ܢ ܫܲܝܢܵܐ ܘܲܪܚܸܡ ܚܘܼܪܒܿܐ ܕܲܡܠܹܐ ܩܸܢܛܵܐ", "ܘܐܲܥܢܝܼ ܢܲܦ̣ܫܹܗ ܒܵܐ ܣܘܿܛܘܼܬܼܵܐ ܘܙܲܠܝܼܠܘܼܬܼܵܐ.", ":ܪܸܓܿܬܼܵܐ ܣܢܝܼܬܼܵܐ ܒܛܸܢ̣ܘ ܚܘܼܫܵܒܲܘ̈ܗܝ ܒܸܦܩܦܵܐ ܕܥܵܘܠܵܐ", "ܘܐܵܘܠܸܕܼ ܦܘܼܡܹܗ ܘܪܒܿܝ ܥܝܼܢܘ̈ܗܝ ܦܹܐܪܵܐ ܨܲܚܢܵܐ.", ":ܙܲܠܝܼܠܘܼܬܼܵܐ ܫܒ̣ܬܼܗ ܠܗܵܘܢܵܐ ܕܒܲܪ ܚܲܟܿܝܼܡܵܐ", "ܘܐܲܝܟ ܓܲܠܘܵܝܵܐ ܢܦܲܩ̣ ܘܐܸܬܼܡܲܟܸܿܟ ܩܕܼܵܡ ܚܘܼܬܼܚ̈ܬܼܵܐ.", ":ܛܥ̣ܵܐ ܚܸܟܼ̈ܡܵܬܹܗ ܘܐܲܫܝܼܛ ܠܲܫܡܵܐ ܕܝܲܩܝܼܪܘܼܬܗ", "ܘܠܵܐ ܐܸܬܼܥܲܗܲܕ ܕܡܲܢ̣ܘܼ ܘܒܲܪ ܡ̇ܢ ܘܐܲܝܢ̣ܵܘ ܛܘܼܗܡܹܗ.", ":ܐܸܟ̣ܠ ܐܘܼܟܼܠܵܐ ܕܐܵܣܘܿܛܘܼܬܼܵܐ ܥܲܡ ܐܣܟ̈ܛܐ", "ܘܐܲܥܢܝܼ ܢܲܦ̣ܫܹܗ ܒܫܸܩܝܵܐ ܨܲܚܢܵܐ ܥܲܡ ܙܲܠܝܼܠܹ̈ܐ.", ":ܪܘܝܼ ܪܸܥܝܵܢܹܗ ܒܲܪ̈ܓܼܝܼܓܼܵܬܼܵܐ ܕܦܲܓܼܪܵܐ ܘܢܲܦ̣ܫܵܐ", "ܘܲܪ̈ܗܸܛܝ ܥܲܝܢܵܘ̈ܗܝ ܩܵܬܼܵܪ ܙܵܘܥܵܘ̈ܗܝ ܕܠܵܐ ܟܕܼܚܵܕܼܵܐ.", ":ܦܩ݂ܲܪ ܘܐܸܫܬܲܚܝܢ ܒܪܸܓܲܬܼ ܒܸܣܪܵܐ ܐܘܼܟܼܠܵܐ ܕܡܵܘܬܼܵܐ", "ܘܠܵܐ ܐܸܬܼܒܲܝܲܢ ܕܒܼܐܘܼܟܼܠܹܗ ܡܵܘܒܸܿܕܼ ܩܸܢܝ̈ܢ ܚܲܝ̈ܵܘܗܝ.", ":ܘܘܼܬܼܪܗ ܐܵܘܒܸܿܕ ܘܦܲܪܲܚ ܢܸܟܼܣܵܘ̈ܗܝ ܒܹܝܬܼ ܙܢܝ̈ܬܐ", "ܘܲܗܘ̤ܵܐ ܨܪܝܼܟܼܵܐ ܡ̣ܢ ܩ̈ܢܝܢܐ ܘܡ̣ܢ ܒܘܼܝܢܐ.", ":ܝܼܢܸܦ ܘܐܸܟܲܠ ܘܠܵܐ ܐܸܬܼܡܲܠܝܲܬ̤ ܐܣܵܘܿܛܘܼܬܹܗ", "ܘܚܵܒ̣ ܘܐܸܬܼܡܲܫܟܲܢ ܘܐܵܘܿܓܼܪ ܢܲܦ̣ܫܹܗ ܒܐܘܼܟܼܠܵܐ ܕܝܵܘܡܵܐ.", ":ܥܲܡ ܢܵܟܼܘܿܠܵܐ ܐܵܘܓܼܪ ܝܲܥܢܵܐ ܠܡܸܦܠܲܚ ܡܲܓܿܢ", "ܘܕܕܼܢܗ ܣܵܢܵܢܵܐ ܒܢܝܼܪܵܐ ܩܲܫܝܵܐ ܕܡܲܪܝܼܪܘܼܬܹܗ.", ":ܚܲܪܡܵܢܵܐܝܼܬܼ ܐܸܬܼܚܲܫܲܚ ܒܹܗ ܕܠܵܐ ܚܵܘܣܵܢܵܐ", "ܘܐܲܝܟ ܕܲܒܼܨܲܥܪܵܐ ܥܲܒܼܕܹܗ ܪܥܝܵܐ ܠܚܲܘܬܼܵܐ ܒܣܝܼܪܬܵܐ.", ":ܚܙܝܼܪܹ̈ܐ ܒܣܝܼܪܹ̈ܐ ܫܕܪܗ ܠܡܸܪܥܵܐ ܠܝܲܩܝܼܪ ܡ̣ܢ ܟܠ", "ܘܡ̣ܢ ܚܲܪ̈ܘܼܒܹܗ ܝܼܗ̣ܒ ܠܹܗ ܐܘܼܟܼܠܵܐ ܐܲܝܟ ܕܲܠܚܪ̈ܫܹܐ.", "ܥܲܡ ܚܲܝܘ̈ܬܼܵܐ ܐܲܫܘܝܼ ܚܲܝܘ̈ܗܝ ܣܵܢܐܵܐ ܕܐܲܓܼܪܹܗ.", "ܘܥܲܡ ܫܲܬܿܝܼܩܹ̈ܐ ܐܸܣ݂ܲܪ ܪܲܗܛܵܐ ܕܦܵܪܘܿܫܘܼܬܹܗ.", ":ܒܨܝܼܪ ܗ̄ܘ̣ܵܐ ܐܘܟܼܠܹܗ ܐܵܦ ܡ̣ܢ ܚܲܪ̈ܫܹܐ ܕܲܡܕܲܒܲܪ ܗ̄ܘ̣ܵܐ", "ܘܲܡܙܲܠܗܸܙ ܗ̄ܘ̣ܵܐ ܡܵܙܘܿܢ ܚܲܝܵܘ̈ܗܝ ܡ̣ܢ ܕܲܒܼܥܝܼܵܐ.", ":ܐܵܟܸ̇ܠ ܗ̄ܘ̣ܵܐ ܓܝܲܪ ܐܘܼܟܼܠܵܐ ܫܝܼܛܵܐ ܕܠܵܐ ܣܲܒܼܥܘܼܬܼܵܐ", "ܘܡܸܬܼܒܲܓܼܪܲܓܼ ܗ̄ܘ̣ܵܐ ܕܢܸܡܠܹܐ ܟܲܪܣܹܗ ܡ̣ܢ ܚܲܪ̈ܘܼܒܹܐ.", ":ܚܲܫܵܐ ܩܲܫܝܵܐ ܡܸܬܿܬܵܘܿܣܲܦ ܗ̄ܘ̣ܵܐ ܥܲܠ ܟܲܦܢܘܼܬܹܗ", ":ܘܡܸܬܒܵܩܹܐ ܗ̄ܘ̣ܵܐ ܕܟܲܕܼ ܫܝܼܛ ܐܘܼܟܼܠܹܗ ܒܨܝܼܪ ܘܡܙܠܗܲܙ", ":ܚܲܫܵܐ ܕܢܲܦ̣ܫܹܗ ܡܢܲܓܸܕ ܗ̄ܘ̣ܵܐ ܠܹܗ ܛܵܒܼ ܡ̣ܢ ܟܲܦܢܵܐ", "ܕܐܲܝܟܲܢ ܐܘܒܸܿܕ ܥܲܡ ܩܢܝܼܢܘ̈ܗܝ ܐܵܦ ܚܟܡ̈ܬܗ.", ":ܒܚܲܫܹܗ ܘܟܲܦܢܹܗ ܨܒ̣ܝ̇ܬܼ ܕܐܸܬܼܒܲܩܹܐ ܦܵܪܘܿܫܵܐܝܼܬܼ", "ܕܡܵܢܲܐ ܗ̄ܝ̣ ܥܸܠܬܹܗ ܘܡܸܛܠ ܡܵܢܵܐ ܟܬܼܝܼܒܼ ܒܣܒܪܬܐ.", ":ܫܲܪܒܹܿܗ ܫܚܩܢܝ ܡ̣ܢ ܫܘܪܵܝܵܐ ܟܲܕ ܦܸܓܼܥ̇ܬ ܒܹܗ", "ܕܡܲܬܼܠܵܐ ܐܝܼܬܼܵܘܗܝ ܐܵܘ ܕܲܠܡܵܐ ܟܲܝ ܗܘ̤ ܣܘܼܥܪܵܢܵܐ.", ":ܫܪܝܼܪ ܫܲܪܒܹܿܗ ܐܵܘ ܠܵܐ ܫܲܪܝܼܪ ܡܸܬܼܚܲܒܲܒܼ ܗܘܝ̇ܬܼ", "ܘܕܲܢܣܲܒܼ ܥܘܼܬܼܪܵܐ ܡ̣ܢ ܒܹܝܬܼ ܐܲܒܼܘܼܗܝ ܐܲܝܟ ܡ̇ܐ ܕܲܪܬܼܝܼܒܼ.", ":ܒܹܝܬܼ ܦܘ̈ܠܓܐ ܩܵܡ̣ܘ ܚܘܫܵܒܲܝ̈ ܥܲܠ ܩܸܪܝܵܢܹܗ", ":ܘܕܐܸܩܪܹܝܘܗܝ ܡܲܬܼ ܠܵܐ ܐܵܘ ܣܘܥܪܵܢܵܐ ܡܸܬܼܪܢܐ ܗܘ̇ܝ̣ܬܼ", ":ܒܣܸܦܪܵܐ ܕܪܘܼܚܵܐ ܕܲܟܼܬܲܒܼ ܫܲܪܒܹܿܗ ܬܸܗ̇ܪܹܬܼ ܣܲܓܿܝܼ", "ܪܫ̣ܡ ܥܘܗܕܵܢܹܗ ܒܲܒܛܝܼܠܘܼܬܹܗ ܘܣ̣ܵܡ ܒܹܝܬܼ ܪܲܪ̈ܟܹܐ.", ":ܒܕܼܡܘܼܬܼ ܨܲܠܡܵܐ ܐܲܥܸܠ ܩܲܒܼܠܹܗ ܒܹܷܝܬܼ ܦܠܐܬ̈ܐ", "ܕܢܸܚܙܹܐ ܟܠܢܵܫ ܕܡܲܢ̣ܘ ܘܒܲܪ ܡ̇ܢ ܘܥܲܠ ܡ̇ܢ ܐܘܼܓܲܪ.", ":ܡܵܕܝܢ ܙ̇ܕ̇ܩ ܕܠܵܐ ܢܸܬܼܦܲܠܓܼ ܥܲܠ ܣܘܥܪܵܢܹܗ", "ܕܗܵܐ ܟܪܵܘܿܙܵܐ ܕܪܘܼܚܵܐ ܚܵܘܝܼ ܕܫܲܪܝܼܪ ܫܲܪܒܹܿܗ.", ":ܡܲܬܼܠܵܐ ܐܝܼܬܼܵܘ̣ܗܝ ܠܵܘ ܣܘܼܥܪܵܢܵܐ ܦܲܓܼܪܢܵܝܵܐ", "ܘܟܲܕܼ ܛܵܒܼ ܡܲܬܼ ܠܵܐ ܗ̄ܘ̣ ܫܲܪܝܼܪ ܫܲܪܒܹܿܗ ܘܪܲܒܿ ܒܘܼܕܵܩܹܗ.", ":ܥܘܼܬܼܪܵܐ ܪܲܒܵܐ ܟܣܹܐ ܒܹܗ ܒܫܲܪܒܹܿܗ ܐܵܦܸܢ ܡܲܬܼ ܠܵܐ ܗ̄ܘ̣", ":ܘܚܹܝܠ ܥܵܒܼܘܿܕܼܵܐ ܘܲܥܒܼܵܕܼ ܐܝܼܕܼܵܘ̈ܗܝ ܡܸܬܼܒܲܕܲܩ ܒܹܗ", ":ܓܲܒܼܪܵܐ ܕܲܟܼܬܼܝܼܒܼ ܐܲܠܵܗ ܟܠܵܐ ܗ̄ܘ̣ ܕܐܲܬܼܩܸܢ ܟܠܵܐ", "ܘܲܬܼܪܹܝܬ ܝܸܠܕܘ̈ܗܝ ܬܸܓܼܡܹ̈ܐ ܕܟܹܐܢܹ̈ܐ ܘܲܕܼܚܲܛܵܝܹ̈ܐ.", ":ܥܘܼܬܼܪܵܐ ܕܦܲܠܸܓܼ ܦܵܪܘܿܫܘܼܬܼܵܐ ܗ̄ܝ̣ ܕܝܲܗ̣ܒ ܒܲܡ̈ܠܝܼܠܹܐ", "ܕܢܸܗܘܘܢ ܦܵܪܫܝܼܢ ܚܹܝܠ ܥܒܘܕܐ ܕܝܲܩܲܪ ܐܸܢܘܿܢ.", ":ܒܪܵܐ ܩܲܫܝܼܫܵܐ ܓܡܝܼܪܹ̈ܐ ܐܸܢܘܿܢ ܪ̈ܵܚܡܲܝ ܚܘܼܒܹܗ", "ܘܲܒܼܪܵܐ ܙܥܘܿܪܵܐ ܪ̈ܵܓܲܝ ܚܘܼܒܵܐ ܕܐܲܪ̈ܥܵܢܝܵܬܼܵܐ.", ":ܠܛܵܒܹ̈ܐ ܘܒܹܝܼܫܹ̈ܐ ܝܲܗ̣ܒܼ ܒܵܪܘܿܝܵܐ ܚܹܝܠ ܚܸܟܼܡ̈ܬܹܗ", "ܘܲܒܙܕܲܝܼ̈ܩܹܐ ܘܒܥܘ̈̇ܠܐ ܣܵܡ̣ ܒܘܼܝܵܢܵܐ.", ":ܟܹܐܢܹ̈ܐ ܒܚܘܼܒܵܐ ܢܛܲܪ̣ܘ ܓܲܙܲܝ̈ܗܘܿܢ ܘܟ̣ܢ ܢܸܟܼܝܢ̈ܐ", "ܘܪܲܦܝܲܝ ܠܸܒܿܐ ܒܲܕܲܪ ܘ ܥܘܼܬܼܪܵܐ ܕܨܒܼܝܵܢܲܝ̈ܗܘܿܢ.", ":ܗܢ̣ܘܿܢ ܐܸܢܘܿܢ ܒܢܝ̈ܐ ܕܩܵܘܝܼܘ ܒܹܝܬܼ ܐܲܒܼܘܼܢ ܐܲܒܼܘܼܗܘܿܢ", "ܘܲܦܪܥ̣ܘ ܚܘܒܵܐ ܕܚܲܝܲܒܼ ܐܢ̈ܫܵܐ ܠܲܡܬܿܩܢܵܢܹܗ.", ":ܙܥܪܵܐ ܕܲܫܩ݂ܲܥ ܥܘܼܬܼܪܵܐ ܕܲܡܛ̣ܵܝܗܝ ܘܐܲܪܚܸܩ ܣܲܓܿܝܼ", "ܒܝܫܹ̈ܐ ܐܢܘܿܢ ܕܲܣܢ̣ܵܘ ܚܘܼܒܵܐ ܕܪ̈ܘܼܚܵܢܝܵܬܐ.", ":ܗܢܘ̣ܢ ܐܸܢܘܿܢ ܕܛܥ̣ܘ ܘܲܢܦܲܩ̣ܘ ܡ̣ܢ ܨܹܝܕܼ ܩܘܼܫܬܐ", "ܘܐܲܪܚܸܩܘ ܘܲܫ̣ܪܵܘ ܠܗܲܠ ܡ̣ܢ ܫܲܝܢܵܐ ܕܫܸ̇ܡ ܒܵܪܘܿܝܵܐ.", ":ܗܢ̣ܘܢ ܐܢܘܢ ܕܒܲܕܲܪܘ ܥܘܼܬܼܪܵܐ ܘܗܵܘܢܵܐ ܕܲܒܗܘܿܢ", "ܘܲܛܠܸܩ ܘܐܘܵܦܝ ܡܵܙܘܿܢ ܚܲܝܹ̈ܐ ܡ̣ܢ ܡܲܕܥܗܘܿܢ.", ":ܗܢ̣ܘܢ ܐܸܢܘܢ ܕܐܲܟܲܠ̣ܘ ܘܐܸܫܬܝܼܘ ܐܵܣܘܵܛܝܼܬܼ", "ܘܠܵܐ ܐܸܬܼܡܲܠܲܬ̤ ܪܸܓܿܬܼܵܐ ܣܢܝܼܬܼܵܬ ܕܚܘܼܫܵܒܲܝ̈ܗܘܿܢ.", "ܘܗܢ̣ܘܿܢ ܐܸܢܘܿܢ ܕܦܲܠܲܚ̣ܘ ܡ̇ܓܢ ܥܲܡ ܢܵܕܘܠܵܐ:", "ܘܚܵܒ̣ܘ ܘܐܸܬܼܡܲܟܲܢܘ ܒܪ̈ܓܼܝܵܓܼܵܬܼܵܐ ܘܣܘܼܥܪ̈ܵܢܲܝܗܘܿܢ.", ":ܗ̇ܘ ܓܹܝܪ ܕܐܲܓܼܪ ܘܲܦܠ̣ܚܘ ܥܲܡܹܗ ܘܠܵܐ ܝܗ̣ܒ ܐܲܓܼܪܐ", "ܩܵܛ̇ܠ ܐܢ̈ܫܐ ܗ̄ܘ̣ ܕܲܓܠܝܼܙ ܟܠܹܗ ܡ̣ܢ ܝܵܘܣܵܢܵܐ.", ":ܥܲܡܹܗ ܐܘܿܓܼܪ ܗܘ̇ ܒܲܪ ܚܹܐܪܹ̈ܐ ܩܢܹܐ ܫܘܼܠܛܢܐ", "ܘܗܘ̤ܝܘܼ ܕܥܲܒܼܕܹܗ ܣܪܝܼܩ ܡ̣ܢ ܢܸܟܼܣܹ̈ܐ ܕܦܪܘܿܫܘܼܬܼܵܐ.", ":ܘܗܘ̤ܝܘܼ ܢܟܼܝܼܠܵܐ ܕܥܲܒܼܕܹܗ ܪܵܥܝܵܐ ܕܫܟܼܝܪ̈ܬܐ", "ܘܝܗ̣ܒ ܠܹܗ ܐܘܼܟܼܠܵܐ ܐܣܘܛܘܬܐ ܕܠܵܐ ܣܲܒܥܘܼܬܼܵܐ.", ":ܗܘ̤ܝܘܼ ܕܥܲܝܕܹܗ ܒܫܸܩܝܵܐ ܨܲܚܢܵܐ ܕܙܲܠܝܼܠܘܼܬܼܵܐ", "ܘܐܲܝܟ ܕܲܒܼܚܲܡܪܵܐ ܪܘܝܼ ܒܲܚܛܝܼܬܼܵܐ ܘܲܛܥ̣ܵܐ ܗܵܘܢܹܗ.", ":ܠܵܐ ܟܸ̇ܠܩܲܪܨܐ ܢܩܸܦ ܚܲܛܵܝܐ ܒܝܲܕ ܣܘܥܪ̈ܢܘܗܝ", "ܘܥܲܡܹܗ ܐܘܓܼܪ ܒܲܪ̈ܓܼܝܵܓܼܵܬܼܵܐ ܕܠܵܐ ܝܘܼܬܼܪ̈ܵܢܹܐ.", ":ܚܙܝܼܪܹ̈ܐ ܕܲܟܼܬܼܝܼܒܼ ܕܲܪܥܵܐ ܡܲܓ̇ܢ ܕܠܵܐ ܬܼܘܪܣܵܝܵܐ", "ܦܘܼܠܚܵܝܢ ܥܵܘܠܵܐ ܠܵܐ ܗ̄ܘ̣ ܕܠܝܬܿ ܝܘܼܬܼܪܵܢܵܐ ܠܲܕܼܒܹܗ ܦܵܠܲܚ̇.", ":ܗܵܝ̇ ܬܘܼܒܼ ܕܐܸܡ݂ܲܪ ܕܡܸܬܼܪܲܓܲܪܓܼ ܗ̄ܘ̣ܵܐ ܕܢܸܡܠܹܐ ܟܲܪܣܹܗ", "ܪܸܓܿܘܲܐ ܗ̄ܝ̣ ܒܝܼܫܬܐ ܕܲܫܟܼܝܼܪ̈ܵܬܐ ܕܠܵܐ ܡܸܣܬܲܒܼܥ̈ܲܢ.", ":ܚܪ̈ܘܼܒܐ ܕܹܝܢ ܙܢ̈ܝܐ ܐܢܘܿܢ ܕܐܵܣܘܿܛܘܼܬܼܵܐ", "ܕܲܟܼܡܵܐ ܕܦܵܗܹ̇ܐ ܠܹܒܐ ܒܥܵܘ̣ ܠܵܐ ܬܘܼܒܼ ܡܸܬܼܝܥܲܢ.", ":ܗܵܟܲܢ ܣܥܪܵܢ ܚܛܝܼܬܼܵܐ ܟܠܫܵܥ ܨܝܕܼ ܩܵܪ̈ܝܼܒܹܝܗ̇", "ܕܲܡܓܲܪܓܵܐ ܠܹܗ ܠܠܸܒܵܐ ܠܡܸܗܪܲܓܼ ܒܲܕܼܠܵܐ ܦܲܐܝ̈ܢ.", ":ܐܲܝܟ ܙܵܢܝܼܬܼܵܐ ܡܚܵܘܝܵܐ ܐܵܦܹ̈ܐ ܕܙܲܠܝܼܠܘܼܬܼܵܐ", "ܘܲܚܠܦ ܓܘܼܫܡܵܐ ܥܵܐ̇ܠܵܐ ܡܙܲܢܝܵܐ ܥܲܡ ܪܸܥܝܵܢܵܐ.", "ܢܕܼܝܼܕܼ ܫܘܼܚܵܛܵܗ̇ ܡ̣ܢ ܚܲܝܘ̈ܬܼܵܐ ܙ̈ܠܝܼܠܵܬܐ.", "ܘܲܛܡܹܐ ܢܩܦܵܗ̇ ܡ̣ܢ ܕܲܒܼܥܲܝܼܪܵܐ ܕܠܵܐ ܒܘܼܝܵܢܵܐ.", ":ܥܲܡܵܗ̇ ܙܲܢܝܼ ܒܪܵܐ ܐܵܣܘܿܛܵܐ ܕܦܲܪܚ ܢܸܟܼܣܘ̈ܗܝ", "ܘܗ̤ܝ ܛܲܡܵܐܬܹܗ ܒܫܵܘܬܵܦܘܼܬܼܵܐ ܕܲܕܼܠܵܐ ܢ̇ܡܘܿܣܝ.", ":ܚܘܼܒܵܗ̇ ܦܲܪܫܹܗ ܠܚܘܼܒܵܐ ܕܢܲܦ̣ܫܹܗ ܡ̣ܢ ܝܵܠܘܿܕܹܗ", "ܘܲܒܼܥܸܢܝܵܢܵܗ̇ ܛܥ̣ܵܐ ܥܸܢܝܵܢܵܐ ܕܪܸܚܡܲܬܼ̇ ܐܲܒܼܘܼܗܝ.", ":ܗ̤ܝ ܡܣܟܿܢܬܼܗ ܡ̣ܢ ܒܘܼܝܵܢܵܐ ܐܲܝܟ ܕܡ̣ܢ ܢܸܟܼܣܹ̈ܐ", "ܘܗ̤ܝ ܫܥܒܕܬܗ ܠܥܲܒܼܕܘܼܬܼ ܥܵܘ̣ܠܵܐ ܕܒܹܝܐܼ ܦܘܼܟܪ̈ܝܐ.", ":ܦܘܼܠܚ̈ܢ ܥܲܒܼ̈ܕܐ ܦܠܲܚ̣ ܒܲܪܚܹܐܪܹ̈ܐ ܥܲܡ ܣܩܘܪܗ", "ܘܥܲܡ ܚܝܘ̈ܬܐ ܟܕܼܢܹܗ ܒܥܲܡ̈ܠܹܐ ܘܲܒܼܬܼܘܼܪܣܵܝܵܐ.", ":ܕܠܵܐ ܚܵܘܣܵܐ ܦܠܲܚ̣ ܒܹܗ ܒܝܼܫܵܐ ܒܒܲܪ ܓܵܠܘܼܬܼܵܐ", "ܘܠܵܐ ܟܸܪܝܲܬ̤ ܠܹܗ ܥܲܠ ܡܘܼܟܵܟܹܗ ܕܫܝܼܛ ܗ̄ܘ̣ܵܐ ܘܲܒܼܣܹܐ.", ":ܗܸܕܝܘܿܛܵܐܝܼܬܼ ܝܼܩܲܪ ܐܵܦ ܗܘ̤ ܠܲܡܲܨܲܥܪܢܹܗ", "ܘܠܵܐ ܦ̣ܪܲܫ ܘܝܼܕܲܥ ܕܐܲܝܟܲܢ ܬܵܥܸ̇ܫ ܘܠܡ̇ܢ ܦܵܠ̇ܚ.", ":ܐܲܝܟ ܕܲܒܼܫܸܢܬܼܵܐ ܛܒܼܝܼܥܝܼܢ ܗ̄ܘ̣ܵܘ ܙܵܘܥܲܝ̈ ܢܲܦ̣ܫܹܗ", "ܘܠܵܐ ܡܲܪܓܸܿܫ ܗ̄ܘ̣ܵܐ ܒܝܲܩܝܼܪܘܬܼܵܐ ܕܥܲܡ̇ܠܹܗ ܩܲܫܝܵܐ.", ":ܐܲܝܟ ܕܲܒܼܚܲܡܪܵܐ ܪܘܹܐ ܠܸܒܹܿܗ ܗܘ̤ܵܐ ܒܲܪ̈ܓܼܝܼܓܼܬܐ", "ܘܠܵܐ ܚܵܐ̇ܘ ܗ̄ܘ̣ܵܐ ܒܫܟܼܝܼܪ̈ܬܐ ܕܣܲܢܝܘܼܬܼ ܢܲܦܫܹܗ.", ":ܒܲܕܼܡܘܼܬܼ ܡܝܼܬܼܵܐ ܪܡܹܐ ܗ̄ܘ̣ܵܐ ܒܥܵܘ̣ܠܵܐ ܕܣܵܢܝܘܼܬܼ ܢܲܦ̣ܫܹܗ", "ܘܒܼܵܪܡ ܗ̄ܘ̣ܵܐ ܠܹܗ ܣܵܣܵܐ ܕܚܲܫܹ̈ܐ ܘܠܵܐ ܡܲܪܓܸܿܫ ܗ̄ܘ̣ܵܐ.", ":ܣܪܝܼ ܘܐܸܬܼܒܲܣܒܲܣ ܟܠܹܗ ܒܟܼܠܹܗ ܒܪ̈ܓܼܝܼܓܼܵܐ", "ܘܠܵܐܦܵܫܲܬ̤ ܒܹܗ ܡܢܵܬܐ ܕܚܲܝܹ̈ܐ ܘܕܲܚܘܼܠܡܵܢܵܐ.", ":ܛܒܲܥ ܘܐܹܫܬܲܬܲܩ ܒܟܹܐܒܼܵܐ ܩܲܫܝܵܐ ܕܐܲܓܼܪ ܨܐܕܼܵܘܗܝ", "ܥܕܲܡܵܐ ܕܲܩܪ̣ܵܝܥܝ ܟܝܵܢܵܐ ܒܫܸܬܼܩܵܐ ܘܡܲܠܸܠ ܥܲܡܹܗ.", ":ܒܲܕܼܡܘܼܬܼ ܥܘܒܼܝܣܵܐ ܕܒܼܨܗ̇ ܟܝܵܢܵܐ ܠܦܵܪܘܿܫܘܼܬܹܗ", "ܘܢܵܕܼ ܡ̣ܢ ܫ̣ܠܝܐ ܘܲܚ̣ܙܵܐ ܩܢܘܿܡܹܗ ܕܣܵܢܹ̇ܐ ܒܵܥܘܠܵܐ.", ":ܚܙ̣ܵܐ ܕܲܡܒܼܵܣܒܲܣ ܦܲܓܼܪܹܗ ܘܢܲܦ̣ܫܹܗ ܒܫܘܼܚܢܵܐ ܕܥܵܘܠܵܐ", "ܘܚܲܫ̣ ܘܐܸܬܿܬܲܢܲܚ ܥܲܠ̣ ܚܘܼܒܵܠܹܗ ܕܲܕܠܵܐܚܵܘܣܵܢ.", "ܐܲܝܠܸܠ ܘܲܒܼܟ̣ܵܐ ܒܩܵܠ ܚܸܢܵܓܼܵܬܼ̈ܐ ܪ̈ܥܘܿܡܵܬܼܵܐ:", "ܘܗܘ̤ ܠܹܗ ܐܸܡ݂ܲܪ ܕܐܲܝܟܵܐ ܐܢ̄ܬܿ ܝܲܨܪ̈ܐ ܕܒܼܝܼ ܦܵܪܘܿܫܵܐ.", ":ܐܲܝܟܵܐ ܐܢ̄ܬܿ ܡܲܕܥܝܼ ܩܢܹܐ ܚܸܟܼܡ̈ܬܐ ܕܦܵܪܘܿܫܘܼܬܼܵܐ", ":ܕܲܗܘ̤ܝܬܿ ܚܲܪܫܵܐ ܘܠܵܐ ܐܸܬܼܒܲܩܝܼܬ̇ ܒܫܝܼܛܘܼܬܼ ܢܲܦ̣ܫܵܟ", ":ܐܲܝܟܵܐ ܐܢ̄ܬܿ ܪܸܥܵܝܢܝ ܐ̄ܚܝܵܢܵܐ ܕܥܝܼܪܹ̈ܐ ܥܝܼܪ̈ܲܝ ܟܠܫܵܥ", "ܕܥܲܠ̣ܘ ܓܼܝܣܹ̈ܐ ܘܚܲܠܸܨܘ ܥܘܼܬܼܪܵܟ ܘܠܵܐ ܚܲܫ̣ܬܿ ܘܐܲܪܓܸܿܫܬܿ.", ":ܐܲܝܟܲܬܿ ܗܵܘܢܵܐ ܗܲܢܝܘܼܟ ܦܲܓܼܪܵܬ ܡܕܲܒܲܪ ܪܸ̈ܓܼܫܹܐ", "ܕܒܛܸܠ ܪܲܗܛܵܐ ܕܩܲܠܝܼܠܘܼܬܼܵܟ ܘܚ̣ܵܒܬ̇ ܒܵܐܓܼܘܿܢܵܐ.", ":ܐܲܝܟܲܬ̇ܝ ܢܲܦ̣ܫܵܐ ܢܸܒ̣ܥܵܐ ܕܡܲܫܩܸܐ ܚܲܝܹ̈ܐ ܠܦܲܓܼܪܵܐ", "ܕܓܼܙܝ̈ ܚܸܟܼܡܵܬܹܟܼ̈ܝ ܘܐܵܘܦܝܼ ܫܸܩܝܵܐ ܕܡܠܝܼܠܘܼܬܹܟܼܝ.", ":ܐܲܝܟܵܐ ܐܲܢ̄ܬܿ ܗܘ̤ ܠܹܗ ܫܲܐܸ̄ܠ ܡܝܸܬܼܵܐ ܕܡܝܼܬܼ ܗ̄ܘ̣ܵܐ ܒܥܵܘ̣ܠܵܐ", "ܒܹܝܬܼ ܚܲܝܹ̈ܐ ܐ̄ܢܵܐ ܐܵܘ ܒܹܝܬܼ ܡܸܝܼ̈ܬܹܐ ܠܵܐ ܝܵܕ̇ܥ ܐ̄ܢܵܐ.", ":ܒܚܲܫܵܐ ܪܲܒܵܐ ܡܸܬܿܬܲܢܲܚ ܗ̄ܘ̣ܵܐ ܥܲܠ ܡܘܼܟܵܟܹܗ", "ܘܫܲܪܝܼ ܡܨܲܚܹܐ ܠܥ̇ܘ̣ܠܵܐ ܕܲܫܒ̣ܵܝܗܝ ܘܚܲܠ̣ܨܘ̄ ܥܘܼܬܼܪܹܗ.", ":ܐܘܗ̇ ܡ̣ܢ ܥܵܘ̣ܠܵܐ ܩܥ̣ܵܐ ܚܲܛܵܝܵܐ ܡܲܪܝܼܪܵܐܝܼܬܼ", ":ܕܒܲܕܲܪ ܢܸܟܼܣܲܝ̈ ܘܥܒܼܕܢܝ ܓܘܼܚܟܵܐ ܒܹܝܬܼ ܝܵܕܘܿܠܲܝ̈", ":ܐܘܗ̇ ܡ̣ܢ ܣܵܢܐܵܐ ܕܣܢܹܐ ܘܡܲܣܢܹܐ ܠܲܕܼ ܢܵܩܸ̇ܦ ܠܹܗ", ":ܕܥܒܼܕܢܝ ܣܢܝܵܐ ܘܲܫܟܼܝܼܪ ܐܲܦܹ̈ܐ ܠܥܹܝܢ ܚܲܙܵܝܹ̈ܐ", ":ܐܘ̣ܗ̇ ܡ̣ܢ ܛܲܡܲܠܐ ܕܛܡܐ ܟܠܹܗ ܘܲܡܛܲܡܐܹܐ ܟܠ", "ܕܛܲܡܲܐ ܙܵܘܥܲܝ̈ ܒܝܲܕ ܥܸܢܝܵܢܵܐ ܕܲܫܟܼܝܼܪ̈ܵܬܹܗ.", ":ܐܘܗ̇ ܟܡܵܐ ܡܲܪܝܼܪ ܦܘܼܠܚܵܢ ܥܵܘܠܵܐ ܘܝܲܩܝܼܪ ܢܝܼܪܹܗ", "ܘܲܣܪܝܼܩ ܥܵܡܠܹܐ ܕܐܲܝܢܵܐ ܕܡܵܘܓܲܪ ܥܲܡ ܚܲܪܡܘܼܬܹܗ.", ":ܐܘܗ ܟܡܵܐ ܣܲܡܝܵܐ ܠܵܐ ܝܼܕܲܥܬܼܵܐ ܘܒܼܝܼܫ ܥܸܢܝܵܢܵܗ̇", "ܕܲܡܣܲܡܝܵܐ ܠܹܗ ܠܟܼܠܹܗ ܐ̄ܢܵܫܵܐ ܡ̣ܢ ܘܵܠܝܼܬܼܵܐ.", ":ܠܵܐ ܝܼܕܲܥܬܼܵܐ ܥܒܕܬܢܝ ܣܲܡܝܵܐ ܘܚܲܣܝܼܪ ܗܵܘܢܵܐ", "ܘܗ̤ܝ ܒܲܕܲܪܬܹܗ ܠܥܘܼܬܼܪܵܐ ܕܲܡܛ̣ܵܢܝ ܡ̣ܢ ܒܹܝܬܼ ܐܲܒܼܘܼܢ.", ":ܗܝ̤ ܣܲܪܩܬܼܵܢܝ ܡ̣ܢ ܡܲܪ̈ܗܵܛܹܐ ܘܡ̣ܢ ܒܘܼܝܵܢܵܐ", "ܘܗܵܐ ܚܵܝܹ̇ܐ ܐ̄ܢܵܐ ܒܐܘܼܟܼܠܵܐ ܫܝܼܛܵܐ ܕܡ̣ܢ ܚܲܪ̈ܘܼܒܸܐ.", ":ܟܡܵܐ ܐܲܓܼܝܼܪܹ̈ܐ ܕܚܵ̇ܐܹܝܢ ܡܲܓ̇ܢ ܐܝܼܬܼ ܒܹܝܬܼ ܐܲܒܼܘܢ", "ܘܐܸܢܵܐ ܗܪܟ̇ܐ ܠܟܸܦܢܝ ܐ̇ܒܸܕܼ ܐ̄ܢܵܐ ܒܠܵܐ ܝܼܕܲܥܬܐ.", ":ܟܡܵܐ ܐܝܼܬܼ ܕܵܐܟ̇ܠܝܼܢ ܡ̣ܢ ܬܵܘܬܵܪܹ̈ܐ ܕܦܵܬܼܘܪܹܗ ܕܐܵܒ̣ܝ", "ܘܐܸܠܵܐ ܨܪܝܼܟ ܐ̄ܢܵܐ ܡ̣ܢ ܡܵܙܘܿܢܵܐ ܘܠܵܐ ܐ̄ܢܵܫ ܡܪܘܼܚ.", ":ܐܹܩܘܼܡ ܐܹܙܲܠ ܠܘܵܬܼ ܗ̇ܘ ܐܲܒܼܵܐ ܕܝܼܠܝܼ ܘܲܕܝܼܠܝ ܘܲܕܼܟܼܠܐ", "ܘܐܹܡܲܪ ܕܲܚܛ̇ܝܹܬܼ ܠܥ̣ܠ ܒܫܲܡܲܝܵܐ ܘܲܩܕܼܵܡ ܐܲܦܝ̈ܟ.", ":ܕܲܚܛܝܹ̇ܬܼ ܐܘܕܹܐ ܠܵܐ ܗ̄ܘ̣ܵܐ ܒܩܲܠܝܼܠ ܐܸܠܵܐ ܒܣܲܓܿܝܼ", "ܕܛܸܥܡܹ̇ܬܼ ܚܘܼܒܵܟ ܘܒܲܕܪܹ̈ܬܼ ܥܘܼܬܼܪܵܐ ܕܒܲܣܝܼܡܘܼܬܼܵܟ.", ":ܚܛܝܹ̇ܬܼ ܐܹܡܲܪ ܠܹܗ ܘܠܵܐ ܫܵܘܹ̇ܐ ܐ̄ܢܵܐ ܕܲܒܼܪܵܟ ܐܸܬܼܩܪܹܐ", "ܥܒܸܕܲܝܢܝ ܡܸܟܲܝܠ ܐܲܝܟ ܐܲܓܼܝܼܪܹ̈ܐ ܘܐܸܚܹܐ ܒܛܲܝܒܿܘܼ.", ":ܗܵܠܹܝܢ ܡܲܠܸܠ ܗܘ̤ ܥܲܡ ܢܲܦ̣ܫܹܗ ܒܪܵܐ ܐܣܘܿܛܵܐ", "ܘܫܲܪܝܼ ܕܢ̣ܪܕܹܐ ܒܲܬܼܘܵܬܼ ܢܲܦ̣ܫܵܐ ܠܘܵܬܼ ܝܵܠܘܿܕܹܗ.", ":ܩܸܢܛܵܐ ܘܚܘܼܒܵܐ ܡܠܹܐ ܗ̄ܘ̣ܵܐ ܠܸܒܹܿܗ ܟܲܕܼ ܪܵܕܹܐ ܗ̄ܘ̣ܵܐ", "ܩܸܢܛܵܐ ܡܕܲܚܸܠ ܘܚܘܼܒܵܐ ܡܓܲܪܸܓܼ ܕܐܲܚܨܦ ܘܲܫܐܸܠ.", ":ܩܸܢܛܵܐ ܕܚܵܘ̈ܒܵܘܗܝ ܡܣܲܪܸܕܼ ܗ̄ܘ̣ܵܐ ܠܹܗ ܡ̣ܢ ܕܲܠܡܸܦܢܵܐ", "ܘܪܸܚܡܲܬܼ ܐܲܒܼܘܼܗܝ ܡܚܲܦܛܵܐ ܗ̄ܘ̣ܵܬܼ ܠܹܗ ܕܠܵܐ ܬܸܬܼܡܲܬܲܢ.", ":ܪܸܚܡܲܬܼ ܚܘܼܒܵܐ ܥܸܠܒܲܬܼ ܣܲܓܿܝܼ ܛܵܒܼ ܡ̣ܢ ܩܸܢܛܵܐ", "ܘܐܸܚܕܬ̤ ܒܐܝܼܕܼܵܘ̈ܗܝ ܘܚܲܝܠܲܬ̤ ܙܵܘܥܵܘ̈ܗܝ ܕܠܵܐ ܢܸܬܼܪܲܦܹܐ.", ":ܦܢ̣ܵܐ ܐܲܒܿܝܼܕܼܵܐ ܒܐܘܼܪܚܵܐ ܕܲܢܦ݂ܲܩ ܡ̣ܢ ܒܹܝܬܼ ܐܲܒܼܘܼܗܝ", "ܘܲܬܼܪܲܨ ܢܝܼܫܵܐ ܕܲܬܼܝܵܒܼܵܘܼܬܼܵܐ ܠܫܘܼܠܵܡ ܐܘܼܪܚܹܗ.", ":ܚ̣ܙܵܐܘܼܗܝ ܪ̈ܵܚܡܹܐ ܕܟܲܕܼ ܪܵܕܹܐ ܗ̄ܘ̣ܵܐ ܠܘܼܥܲܕܼܵܐ ܕܫܲܝܢܵܐ", ":ܘܲܢܦܩ̣ܘ ܠܐܘܼܪܥܹܗ ܕܲܢܒܼܝܼܐܘܼܢܵܝܗܝ ܡ̣ܢ ܟܪܝܼܘܼܬܼܵܐ", "ܚܙ̣ܵܝܗܝ ܗܵܘ̣ ܪܸܡܙܵܐ ܕܲܚܙܵܐ ܗܘ̣ܵܐ ܠܹܗ ܥܲܕܼܠܵܐ ܢܸܦܘܿܩ.", "ܘܲܣܘܲܚ ܠܐܘܼܪܥܹܗ ܘܥܲܦܸܩ ܢܲܫܩܹܗ ܚܘܼܒܵܢܵܐܝܼܬܼ.", ":ܚܙܝܗܝ ܕܲܡܛܲܪܲܦ ܘܲܠܙܹܐ ܘܲܫܚܝܼܩ ܒܥܲܡ̈ܠܹܐ ܕܥܵܘܠܵܐ", "ܘܚܣ ܥܲܠ ܫܸܦܠܹܗ ܘܥܲܠ ܡܘܼܟܵܟܹܗ ܕܒܹܝܬܼ ܢܘܼܟܼܪ̈ܝܐ.", ":ܚ̣ܙܝܗܝ ܕܲܡܲܒܿܣܒܲܣ ܒܚܒܪ̈ܬܼܵܐ ܕܣܵܡ̣ ܒܹܗ ܒܝܼܫܵܐ", "ܘܥܲܨܒܹܗ ܒܪ̈ܲܚܡܹܐ ܘܐܲܫܝܼܓܼ ܡܸܢܹܗ̇ ܫܘܼܚܬܐ ܕܥܵܘ̣ܠܵܐ.", ":ܚ̣ܙܵܝܗܝ ܕܲܡܟܿܬܲܡ ܦܲܓܼܪܹܗ ܘܢܲܦ̣ܫܹܗ ܒܪ̈ܓܝܠܬܐ", "ܘܪܣ̣ ܥܲܠ ܟܠܹܗ ܡ̈ܝܬܐ ܕܟܼܝ̈ܐ ܕܐܪܵܙ ܫܘܼܒܼܩܵܢܵܐ.", ":ܚ̣ܙܵܝܗܝ ܕܲܚܓܝܼܪܵܐ ܦܪܗܣܝܼܵܐ ܕܡܸܠܲܬܼ ܦܘܼܡܹܗ", "ܘܫܲܪܝܼ ܡܬܲܪܓܸܿܡ ܩ̈ܠܐ ܕܡܠܹܝܢ ܠܘ̣ܒ̣ܵܒ ܢܲܦ̣ܫܵܐ.", ":ܗܵܢܵܐ ܠܲܡ ܒܹܪܝ ܡܝܼܬܼܵܐ ܗ̄ܘ̣ ܕܲܬܼܪܹܝܢ ܕܲܚ̣ܝܵܐ ܘܲܦ̣ܢܵܐ", "ܘܥܪܒܵܐ ܕܐܒܼܕ ܡ̣ܢ ܡܪܓܼܝܵܬܐ ܘܗܵܐ ܐܸܫܟܚܬܗ.", "ܫܒܪ ܪܸܥܝܵܢܵܐ ܫܡ̣ܥ ܩܵܠ ܣܲܒܼܪܵܐ ܕܐܲܟܼܪܸܙ ܐܲܒܼܘܼܗܝ.", "ܘܫܲܪܝܼ ܡܠܲܓܼܠܸܓܼ ܪܵܥܘܿܡܵܐܝܼܬܼ ܥܲܡ ܝܵܠܘܿܕܹܗ.", ":ܫܡ݂ܲܥ ܕܐܝܼܬܼ ܣܲܒܼܪܵܐ ܕܚܵܐܹܝ̇ܢ ܡ[...]ܐ ܕܡܝܼܬܼܘ ܒܲܚܛܝܼܬܼܵܐ", "ܘܫܲܪܝܼ ܕܲܢܦܝܼܣ ܕܕܼܵܡ ܢܸܬܲܢܲܚܡ ܡ̣ܢ ܣܢܝ̈ܬܗ.", ":ܐܵܒܼܝ ܠܲܡ ܣܸܪܚܹ̇ܬܼ ܘܚܲܛܹܝ̇ܬܼ ܣܲܓܿܝܼ ܕܠܵܐ ܡܘܼܒܚ̈ܵܬܼܵܐ", "ܘܠܵܐ ܫܵܘ̇ܐ ܐ̄ܢܵܐ ܕܐܲܩܪܹܐ ܠܲܩܢܘܿܡܝ ܒܫܸܡ ܝܵܪܘܿܬܼܵܐ.", ":ܠܵܐܙܵܕ̇ܩ ܠܹܗ ܠܠܵܐ ܒܲܪ ܚܹܐܪܹ̈ܐ ܫܡܵܐ ܕܲܒܼܢ̈ܝܐ", "ܘܠܵܐ ܘ̈ܠܹܐ ܠܹܗ ܠܲܥܒܼܵܕ ܥܵܘ̣ܠܵܐ ܠܡܸܬܼܚܲܪܵܪܘ.", ":ܠܵܐ ܦܵܐܝܵܐ ܠܹܗ ܠܲܣܢܹܐ ܢܲܦ̣ܫܵܐ ܚܹܐܪܘܼܬܼ ܢܲܦ̣ܫܵܐ", "ܘܠܵܐ ܠܗܸܕܼܝܘܿܛܵܐ ܠܡܹܐܚܲܕ ܫܲܒܼܛܵܐ ܕܪܹܫܵܢܘܼܬܼܵܐ.", ":ܒܨܝܼܪ ܐ̄ܢܵܐ ܣܲܓܿܝܼ ܡ̣ܢ ܕܐܹܬܼܟܲܢܹܐ ܝܪܬܵܐ ܘܲܒܼܪܵܐ", "ܘܠܵܐ ܣܵܦܸܩ̇ ܐ̄ܢܵܐ ܠܡܸܣܲܒܼ ܕܲܪܓܼܐ ܕܠܵܐ ܡ̇ܝܘ̈ܬܹܐ.", ":ܗܒ̣ ܠܝܼ ܕܐܸܦܠܘܿܚ ܒܲܠܚܸܡ ܝܵܘܡܵܐ ܐܲܝܟ ܢܘܼܟܼܪܵܝܵܐ", "ܘܐܹܣܲܒܼ ܦܪܣܵܐ ܥܲܡ ܐܲܓܼܝܼܪܹ̈ܐ ܕܲܒܼܵܓܼܘܼ ܒܝܼܬܼܵܟ.", ":ܘܐܸܢ ܠܵܐ ܡܲܨܝܵܐ ܕܐܘܓܪ ܘܐܸܦܠܘܿܚ ܘܐܸܣܲܒܼ ܐܲܓܼܪܵܐ", "ܐܲܫܘܵܢܝ ܕܐܸܣܲܒܼ ܙܕܼܩܵܐ ܒܛܲܝܒܿܘܼ ܐܲܝܟ ܡܸܣܟܹܿܢܵܐ.", ":ܝ̇ܕܥ̇ ܐ̄ܢܵܐ ܓܹܝܪ ܕܚܵܒܹ̇ܬܼ ܣܲܓܿܝܼ ܠܒܲܪ ܡ̣ܢ ܛܲܟܼܣܵܐ", "ܘܠܵܐ ܣܦܸܩ̇ ܐ̄ܢܵܐ ܠܘܵܬܼ ܦܘܼܪܥܵܢܵܐ ܕܚܵܘܒܲܬܼ ܚܵܘܒܿܝ̈.", ":ܠܵܐ ܛܵܥܝܵܐ ܠܝܼ ܕܪܲܒܵܐ ܗ̄ܝ̣ ܣܲܟܼܠܘܬܼܝ ܡ̣ܢ ܕܲܠܡܸܫܒܲܩ", "ܘܲܙܥܘܿܪ ܝܲܡܵܐ ܕܢܫܝܼܓܼ ܡܘܼܡܹ̈ܐ ܣܢܝ̈ܐ ܕܲܩܢܘܿܡܝ.", ":ܠܲܝܬܿ ܬܘܼܒܼ ܣܲܡ̇ܐ ܕܡܨܸܐ ܡܹܐܣܹܐ ܠܥܲܣܩܘܼܬܼ ܟܹܐܒܲܝ̈", "ܐܸܠܵܐ ܪ̈ܲܚܡܹܐ ܕܐܲܒܼܵܐ ܕܝܠܕܢܝ ܒܲܥܒ̣ܵܕܼ ܐܝܼܕܼܵܘ̈ܗܝ.", ":ܒܗܵܠܹܝܢ ܩ̈ܠܐ ܡܒܲܟܹܿܐ ܗ̄ܘ̣ܵܐ ܠܵܗ̇ ܠܡܝܼܬܼܘܼܬܼ ܢܲܦ̣ܫܹܗ", "ܘܠܵܐ ܫܠ̇ܐ ܗ̄ܘ̣ܵܐ ܡ̣ܢ ܬܸܟܢܚ̈ܬܵܐ ܕܥܲܠ ܣܘܼܪ̈ܚܵܢܵܘܗܝ.", ":ܐܸܒܸܠܵܐ ܪܲܒܵܐ ܥ̣ܒܲܕܼ ܥܲܠ ܥܵܘܠܹܗ ܐܲܝܟ ܕܥܲܠ ܡܝܼܬܼܵܐ", "ܘܲܒܼܚܸܢܵܓܼܵܬܼ̈ܐ ܒܟܼܗ̇ ܠܲܚܛܝܼܬܹܗ ܪܵܥܘܼܡܵܐܝܼܬܼ.", ":ܒܟܼܝܵܐ ܪܲܒܵܐ ܡܠܹܐ ܗ̄ܘ̣ܵܐ ܦܘܼܡܹܗ ܥܲܡ ܪܸܥܝܵܢܹܗ", "ܘܕܸܡ̈ܥܹܐ ܕܚܲܫܵܐ ܡܸܫܬܦܥ̈ܢ ܗ̄ܘ̣ܵܝ̈ ܡ̣ܢ ܒܵܒ̈ܬܼܗ.", ":ܒܩܵܠ ܚܸܢܓܼܵܬܹ̈ܗ ܬܼܗ݂ܲܪ ܝܠܘܼܕܗ ܘܟܸܢܫ̈ܝ ܪܵܘܡܵܐ", "ܫܲܕܪ ܨܹܐܕܼܵܘܗܝ ܚܢܵܢܵܐ ܘܪ̈ܲܚܡܹܐ ܕܲܢܫܲܐ ܠܘܼܢܵܝܗܝ.", "ܫܠܝܼ ܚܲܛܵܝܵܐ ܩܥ̣̇ܘ ܠܹܗ ܪ̈ܲܚܡܹܐ ܘܠܵܐ ܫܠܹ̇ܐ ܗ̄ܘ̣ܵܐ܀", "ܕܗܵܐ ܦܩܲܕܼ ܐܲܒܼܘܼܟ ܕܲܢܬܲܠܚܘܼܢܝܗܝ ܠܐܸܫܛܵܪ ܚܵܘܒܲܝ̈ܟ.", ":ܫܠܝܼ ܠܵܐ ܬܸܒܼܟܹܿܐ ܘܬܸܫܚܘܿܩ ܐܲܢ̄ܬܿ ܠܵܟ ܘܲܠܝܼܠܵܘܕܼܵܟ", "ܕܗܵܐ ܐܵܦ ܐܲܒܼܘܼܟ ܚܲܫ̣ ܘܐܸܬܿܬܲܢܲܚ ܥܲܠ ܚܸ̈ܢܵܓܼܬܼܵܟ.", ":ܚܙ̣ܵܐ ܝܵܠܘܿܕܹܿܗ ܕܠܵܐ ܣܦ݂ܲܩܘ ܪ̈ܲܚܡܹܐ ܕܲܢܫܲܠܘܼܢܵܝܗܝ", "ܘܗܘ̤ ܒܲܩܢܘܿܡܹܗ ܢܦ݂ܲܩ ܘܐܲܦܝܼܣܹܗ ܕܦܘܼܫ ܡ̣ܢ ܒܸܕܼܝܵܐ.", ":ܦܘܼܫ ܠܵܐ ܬܸܒܼܟܹܿܐ ܥܲܠ ܐܲܒܼܕܵܢܵܐ ܕܩܲܕܼܡܝܼ̈ܬܐ", "ܕܐܝܼܬܼ ܒܹܝܬܼ ܐܲܒܼܘܼܟ ܥܘܼܬܼܪܵܐ ܪܲܒܵܐ ܕܠܵܐ ܡܸܣܬܲܝܲܟ.", ":ܦܘܼܫ ܠܵܐ ܬܸܟܼܪܹܐ ܥܲܠ ܣܘܼܪ̈ܚܵܢܹܐ ܕܠܵܐ ܝܼܕܲܥܬܼܵܟ", "ܕܪܲܒܿܘܼ ܥܵܘܠ̣ܵܐ ܘܐܲܝܟ ܠܵܐ ܡ̣ܕܹܡ ܚܫܝܼܒܼ ܠܝܼ ܕܐܸܥܛܝܼܘܗܝ.", ":ܝܵܕܥ̇ ܗ̄ܘ̣ܵܬܼ̇ ܓܹܝܪ ܥܲܕܼܠܵܐ ܬܸܦܘܿܩ ܕܡܸܚܛܵܐ ܚܵܙܹ̇ܐ ܐܢ̄ܬܿ", "ܘܓܲܠܝܵܐ ܗ̄ܘ̣ܵܬܼ ܠܝܼ ܕܘܼܝܵܘܒܸܿܕܼ ܗ̄ܘ̣ܵܬ̇ ܠܵܗ̇ ܠܥܘܼܬܼܪܵܐ ܕܲܢܣܲܒܼ݂ܬ̇.", ":ܚܙܹܐ ܗ̄ܘ̣ܵܐ ܠܨܒܼܝܵܢܝ ܥܲܡ ܡܲܦܲܩܬܼܵܟ ܐܵܦ ܦܘܼܢܵܝܵܟ", "ܘܒܼܵܟ ܚܵܐ̇ܪ ܗܘܹ̇ܝܬܼ ܟܲܕܼ ܡܲܥܘܸܠ ܗܘ݂ܲܝܬ̇ ܘܟܲܕܼ ܬܵܐܸܒܼ̇ ܗ̄ܘ̣ܵܬ̇.", ":ܥܲܡܵܟ ܢܦ݂ܲܩܘ ܗ̄ܘ̣ܵܘ ܠܒܹܝܬܼ ܢܘܼܟܼܪ̈ܝܐ ܪ̈ܚܡܹܐ ܕܚܵܢܘܼܟ", "ܘܗܸܢܘ̣ܿܢ ܡܲܠܟܿܘܼܟ ܕܬܸܦܢܹܐ ܠܫܲܝܢܵܐ ܕܒܹܝܬܼ ܐܲܒܼܵܗܲܝ̈ܟ.", ":ܩܪܘܿܒܼ ܐܸܬܼܒܲܣܲܡ ܐܲܝܟ ܝܵܪܘܿܬܼܵܐ ܡ̣ܢ ܡܲܪ̈ܗܵܛܲܝܟ", "ܘܐܲܚܘܿܕܼ ܢܘܼܡܹ̈ܐ ܘܕܲܒܲܪ ܕܝܼܠܵܟ ܚܲܟܿܝܼܡܵܐܝܼܬܼ.", ":ܦܩ݂ܲܕܼ ܕܹܝܢ ܐܲܒ̣ܘܼܗܝ ܠܲܒܼܝܼ̈ ܥܲܠ ܪܘܼܡܪܵܡܹܗ", "ܕܲܢܟܲܠܠܘܼܢܵܝܗܝ ܒܲܫܡܵܐ ܘܕܲܪܓܼܵܐ ܕܫܸܡ ܝܵܠܘܿܕܹܗ.", ":ܐܲܦܩܸܘ ܐܸܣܛܠܵܐ ܕܙܲܩܪܘܼܗ̇ ܪ̈ܲܚܡܹܐ ܘܢܸܬܼܟܲܣܹܐ ܒܵܗ̇", "ܘܢܸܕܲܥ ܟܠܢܵܫ ܡ̣ܢ ܦܲܐܝܘܼܬܹܗ ܕܒܲܪ ܡ̇ܢ ܐܝܼܬܼܵܘܗܝ.", ":ܣܝܼܡܘ ܠܹܗ ܥܙܲܩܬܐ ܕܛܲܒܼܥܵܐ ܕܐܲܒܼܘܼܗܝ ܕܫܲܪܝܼܪ ܡ̣ܢ ܟܠ", ":ܕܢܸܚܙܘܢ ܥܒܕ̈ܐ ܘܲܒܼܢܲܝ̈ ܚܹܐܪܹ̈ܐ ܕܲܦܢ̣ܵܐ ܠܕܲܪܓܹܗ", ":ܢܸܣܐܢ ܒܸܪ̈ܓܼܠܵܘܗܝ ܫܪܵܪܵܐ ܕܲܟܼܝܵܐ ܕܠܵܐ ܡܸܬܲܕܲܓܲܠ", "ܘܲܢܕܘܼܫ ܪܹܫܵܐ ܕܲܒܼܥܸܠܕܲܪܵܐ ܕܒܲܙ ܡܲܪ̈ܗܵܛܵܘܗܝ.", ":ܩܛܘܿܠܘ ܬܘܼܒܼ ܬܵܘܪܵܐ ܕܢܸܬܼܒܲܣܲܡ ܒܹܗ ܗܘ̤ ܘܲܕܸܥܲܡܹܗ", "ܘܢܸܒܼܗܲܬ̣ ܣܵܢܠܵܐ ܕܝܲܗ̣̄ܒܼ ܠܹܗ ܐܘܼܟܼܠܵܐ ܕܡ̣ܢ ܚܲܪ̈ܘܼܒܹܐ.", ":ܫܠܸܡ ܒܥܵܪܵܕܼܵܐ ܡܸ̈ܠܹܐ ܕܐܲܒܼܘܼܗܝ ܐܲܝܟ ܡܵܐ ܕܲܦܩ݂ܲܕܼ", "ܘܫܲܪܝܼܘ ܚ̇ܕܹܝܢ ܥܲܒܼ̈ܕܹܐ ܘܚܹܐܪܹ̈ܐ ܒܝܘܿܡ ܦܘܼܢܵܝܹܗ.", ":ܗܵܘ̇ ܕܹܝܢ ܐܲܚܘܼܗܝ ܕܩܲܫܝܼܫ ܡܸܢܹܗ ܠܵܘ ܬܲܡ̇ܢ ܗ̄ܘ̣ܵܐ", "ܕܒܲܩܪܝܼܬܼܵܐ ܗ̄ܘ̣ܵܐ ܘܐܲܡܝܼܢ ܦܠ̇ܚ ܦܘܠܚܵܢ ܐܲܒܼܘܼܗܝ.", ":ܨܵܒܼܕܹܝܢ ܘܐܸܬ̣ܵܐ ܐܵܦ ܗܘ̤ ܒܝܵܘܡܵܐ ܕܦܢ̣ܐ ܐܲܚܘܗܝ", "ܘܲܚ̣ܙܵܐ ܕܲܥܒܼܝܼܕܼ ܒܣܵܡܵܐ ܪܲܒܵܐ ܒܝܘܿܡ ܦܘܸܢܵܝܹܗ.", ":ܐܲܟܼܪܝܼ ܣܲܓܿܝܼ ܐܲܚܵܐ ܕܲܚ̣ܙܵܐ ܦܘܼܢܵܝ ܐܲܚܘܼܗܝ", ":ܘܲܪܓܸܙ ܘܲܦܢ̣ܵܐ ܠܘܵܬܼ ܦܘܼܠܚܵܢܹܗ ܘܠܵܐ ܨܒ̣ܵܐ ܕܢܸܥܘܿܠ", ":ܫܸܡ݂ܲܥ ܕܹܝܢ ܐܲܒܸܘܗܝ ܘܲܢܦ݂ܲܩ ܨܹܐܕܵܘܗܝ ܕܢܸܒܼܥܹܐ ܡܸܢܹܗ", "ܐܲܝܟ ܡܵܐ ܕܲܢܦܲܩ ܠܘܩܒܸܿܠ ܐܲܚܘܼܗܝ ܒܚܘܼܒܵܐ ܘܪ̈ܲܚܡܹܐ.", ":ܒܹܪܝ ܠܵܐ ܬܸܟܼܪܹܐ ܕܲܦܢ̣ܵܐ ܐܲܚܘܼܟ ܠܒܹܝܬܼ ܐܲܒܼܵܗܵܘ̈ܗܝ", ":ܘܠܵܐ ܬܸܬܼܢܲܟܼܪܸܐ ܠܫܵܘܬܵܦܘܼܬܼܵܐ ܕܝܘܿܡ ܦܘܼܢܵܝܼܗ", ":ܦܲܢܝܼ ܐܵܦ ܗܘ̤ ܠܘܵܬܼ ܝܵܠܘܿܕܹܗ ܠܦܘܼܬܼ ܗܵܝ̇ ܕܐܲܦ̣ܝܼܣ", "ܘܚܵܘܝܼ ܚܘܼܒܹܿܗ ܕܲܟܼܡܵܐ ܝܲܩܲܪ ܠܨܸܒܼܝܵܢ ܐܲܒܼܘܼܗܝ.", ":ܗܵܐ ܟܡܵܐ ܙܲܒܼܢܵܐ ܦܵܠܚ̇ ܐ̄ܢܵܐ ܠܵܟ ܦܘܼܠܚܵܢ ܥܲܒܼ̈ܕܹܐ", "ܘܡܸܡܬܼܘܿܡ ܦܲܕܼܝܐ ܠܵܐ ܝܩܪܬܢܝ ܕܐܲܢܚ̣ܝ ܪ̈ܵܚܡܲܝ.", ":ܠܗܵܢܵܐ ܕܦܲܪܚ ܩܸܢܝܵܢ ܒܲܝܬܵܟ ܒܹܝܬܼ ܙܲܢܝ̈ܬܐ", "ܗܵܫܵܐ ܕܲܦܢ̣ܵܐ ܩܛܠ̣ܬ̇ ܠܹܗ ܬ̇ܘܪܵܐ ܕ̇ܕܼܠܵܐ ܫܵܘܹ̇ܐ.", ":ܒܸܪܝ ܟܠܡܸܕܡ ܕܝܼܠܝ ܕܝܼܠܵܟ ܗ̄ܘ̣ ܥܢ̣ܝܗܝ ܝܵܠܘܿܕܹܗ", "ܘܐܲܢ̄ܬܿ ܫܲܠܝܼܛܵܬ̇ ܥܲܠ ܡܲܪ̈ܗܛܝܼ ܐܲܝܟ ܩܲܫܝܼܫܵܐ.", ":ܠܡܸܚܕܲܐ ܝܵܘܡܵܢ ܙܵܕܸ̇ܩ ܗ̄ܘ̣ܵܐ ܠܵܟ ܘܠܲܡܫܲܒܵܚܘܼ", "ܕܐܲܚܘܼܟ ܡܝܼܬܼܵܐ ܦܢ̣ܵܐ ܘܐܸܬܼܢܲܚܲܡ ܡ̣ܢ ܛܵܠܝܘܼܬܹܗ.", ":ܫܲܚܩܹܗ ܣܲܓܿܝܼ ܐܵܦ ܗܘ̤ ܠܲܐܒܼܘܼܗܝ ܛܵܒܼ ܡ̣ܢ ܐܲܚܘܼܗܝ", "ܒܗܵܝ̇ ܕܐܸܬܼܥܲܕܲܠ ܕܥܲܠ ܡ̇ܢ ܚܵܢܹܗ ܠܛܵܥܝܵܐ ܕܲܦܢܵܐ.", ":ܥܲܝܛܵܐ ܪܲܒܵܐ ܣܒ݂ܲܠ ܡ̣ܢ ܝܲܠܕܘ̈ܗܝ ܗܘ̇ ܒܲܣܝܼܡܵܐ", "ܘܕܼܠܵܐ ܛܲܟܼܣܵܐ ܛܥ̣ܢ ܥܲܣܩܘܼܬܼܵܐ ܕܪܸ̈ܥܝܵܢܲܝܗܘܿܢ.", ":ܬܪܲܝܼܗܘܿܢ ܫܲܚܩܘܼܗܝ ܒܠܵܐ ܫܘܼܝܬܼܬܼܵܐ ܕܣܘܼܥܪ̈ܢܲܝܗܘܿܢ", "ܚܲܕܼ ܒܲܚܛܝܼܬܵܐ ܘܚܲܕܼ ܒܲܬܼܒܲܥܬܼܵܐ ܕܫܘܼܒܼܩܵܢ ܥܵܘ̣ܠܵܐ.", ":ܚܲܕܼ ܐܲܝܥܝܼܩܹܗ ܒܐܲܒܼܕܵܢ ܚܲܝ̈ܵܘܗܝ ܘܒܼܘܼܕܵܪ ܢܸܟܿܣܵܘ̈ܗܝ", "ܘܐܲܚܪܹܝܢ ܥܲܕܼ ܠܹܗ ܕܥܲܠ ܡ̇ܢ ܩܲܒܸܿܠ ܬܘܵܬܼ ܪܸܥܝܵܢܵܐ.", ":ܒܲܣܝܼܡܵܐܝܼܬܼ ܣܲܝܒܲܪ ܐܸܢܘܿܢ ܐܲܝܟ ܝܵܕܘܿܥܵܐ", "ܘܐܲܠܸܦ ܐܸܢܘܿܢ ܕܢܸܬܿܕܲܡܘܼܢ ܒܹܗ ܘܢܸܩܢܘܼܢ ܚܲܝܹ̈ܐ.", ":ܗܵܫܵܐ ܕܲܫܠܸܡ ܫܲܪܒܵܐ ܕܲܪܫܝܼܡ ܐ̄ܪܵܙܵܢܵܐܝܼܬܼ", "ܢܸܒܼܥܹܐ ܕܡܲܢ̣ܘܼ ܚܲܝܠܵܐ ܕܲܟܼܣܹܐ ܠܓܼܵܘ ܡ̣ܢ ܡܸ̈ܠܵܘܗܝ.", ":ܢܸܒܼܥܹܐ ܕܡܵܢܲܐ ܗ̄ܝ̣ ܗܵܝ̇ ܕܲܟܼܬܼܝܼܒܼܵܐ ܥܲܠ ܐܵܣܘܛܵܐ", "ܕܡܸܬܼܚܲܫܲܒܼ ܗ̄ܘ̣ܵܐ ܕܢܸܦܢܹܐ ܢܹܐܙܲܠ ܠܒܹܝܬܼ ܐܲܒܼܵܗܵܘ̈ܗܝ.", ":ܐܪܵܙ ܚ̈ܛܝܐ ܪܫܸܡ ܒܲܙܥܘܿܪܵܐ ܘܒܲܬܼܝܵܒܼܘܼܬܹܗ", "ܘܲܒܼܕܘܼܝܵܪܹܗ ܕܒܹܝܬܼ ܢܘܼܟܼܪ̈ܵܝܹܐ ܥܸܒܝܵܢ ܫܹܐܕܹ̈ܐ.", ":ܒܝܲܕܼ ܡܲܦܲܩܬܹܗ ܪܲܚܝܼܩܘܼܬܼܵܐ ܕܡ̣ܢ ܐܲܠܵܗܵܐ", "ܘܲܒܼܦܘܼܢܵܝܹܗ ܬܘܵܬܼܪܸܥܝܵܢܵܐ ܕܹܨܝܼܕܼ ܟܹܐܢܘܼܬܼܵܐ.", ":ܒܲܦܝܵܣ ܡܸܠܵܘ̈ܗܝ ܕܲܡܢ̣ܵܐ ܢܲܦ̣ܫܹܗ ܥܲܡ ܐܲܓܼܝܼܪܹ̈ܐ", "ܦܵܪܘܿܫܘܼܬܼܵܐ ܗ̄ܝ̣ ܕܕܲܝܢܵܐ ܗܝ̤ ܠܵܗ̇ ܒܐܲܝܠܹܝܢ ܕܲܚܛ̣ܵܬ̤.", ":ܐܓܝܪ̈ܐ ܕܹܝܢ ܠܵܐ ܥܡܝ̈ܕܐ ܐܢܘܢ ܕܗܲܝܡܸܢܘ ܒܲܠܚܘܿܕܼ", "ܘܠܵܐ ܐܸܫܬܵܘܬܲܦܘ ܒܐܪܵܙ ܡܵܘܠܵܕܼܵܐ ܪܘܼܚܵܢܵܝܵܐ.", ":ܗܝ̇ ܬܘܼܒܼ ܕܐܸܡ݂ܲܪ ܕܠܵܐ ܫܵܘܹ̇ܐ ܐ̄ܢܵܐ ܕܲܒܼܪܵܟ ܐܸܗܘܹܐ", "ܗܵܘܢܵܐ ܗ̄ܘ̣ ܬܲܢܩܵܐ ܕܕܼܵܐܸܢ ܫܲܦܝܼܪ ܥܲܡ ܣܘܼܥܪ̈ܵܢܵܘܗܝ.", ":ܐܲܒܼ̇ܐ ܕܲܢܦ݂ܲܩ ܠܘܼܩܒܲܠ ܝܲܠܕܹܗ ܘܲܣܘܲܚ̣ ܠܐܘܼܪܥܹܗ", "ܪ̈ܲܚܡܹܐ ܐܸܢܘܿܢ ܕܚܵܢܹ̇ܝܢ ܟܠܢܵܫ ܠܲܕܚܲܛܵܝܼܝܼܢ.", ":ܒܝܲܕܼ ܗܵܝ̇ ܕܲܢܦ݂ܲܩ ܘܥܲܦܸܩ ܢܲܫܩܹܗ ܚܘܼܒܵܢܵܐܝܼܬܼ", "ܚܵܘܝܼ ܕܲܟ̣ܡܵܐ ܪܓܼܝܼܓܼ ܕܲܢܬܼܘܼܒܼܢ ܐܢܵܫ̈ܐ ܨܐܕܘܗܝ.", ":ܐܸܣܛܵܐ ܦܐܝܼܬܼ̇ܐ ܕܐܲܠܒܸܫ ܓܘܼܫܡܹܗ ܘܟܲܣܝܼ ܨܲܥܪܹܗ", "ܡܲܥܡܘܿܕܼܬܐ ܗ̄ܝ̣ ܕܥܵܛ̇ܝܵܐ ܥܵܘ̣ܠܵܐ ܘܝ̇ܗܒܵܐ ܚܪܘܿܪܹ̈ܐ.", ":ܥܸܙܩܵܬܐ ܐܝܼܬܹܝܗ̇ ܪܲܗܒܼܘܼܢ ܚ̈ܝܐ ܠܵܐ ܡܵܝܘ̈ܬܹܐ", "ܕܝܵܗܸ̇ܒܼ ܪܘܼܚܵܐ ܠܲܐ [ܠܠܹܝܢ] ܝܠܹܝܢ ܕܲܩܢ̣ܵܘ ܫܡܵܐ ܕܲܒܼܢ̈ܬܐ.", ":ܬܵܘܪܵܐ ܕܦܛܡܵܐ ܐ̄ܪܵܙܵܐ ܗ̄ܘ̣ ܪܲܒܵܐ ܕܦܲܓܼܪܵܐ ܘܲܕܡܵܐ", "ܗܵܘ̇ ܕܲܒܼܕܼܒܼܚܹܗ ܪܲܥܝܼ ܠܥܵܠܡܵܐ ܥܲܡ ܪܲܒܿܘܼܬܹܗ.", ":ܘܫܲܦܝܼܪ ܟܲܢܹܗ ܬܵܘܪܵܐ ܕ[...]ܛܡܵܐ ܠܕܸܒܼܚܵܐ ܕܦܲܓܼܪܹܗ", "ܕܲܡܬܲܪܣܹܐ ܗ̄ܘ̣ܵܐ ܒܐܘܼܟܼܠܵܐ ܕܪܘܼܚܵܐ ܘܫܸܩܝܵܐ ܕܚܲܡܪܵܐ.", ":ܐܵܦ ܗܵܝ̇ ܕܩܲܛܠܹܗ ܒܝܵܘܡܵܐ ܕܦ̣ܢܵܐ ܒܪܹܗ ܡ̣ܢ ܛܘܼܥܝܲܝ", "ܐܵܝܬܐ ܗ̄ܝ̣ ܕܚܘܼܒܵܐ ܕܲܠܘܵܬܼ ܓܸܢܣܲܢ ܕܠܵܐ ܡܸܬܼܡܲܫܚܵܐ.", ":ܒܩܵܠܵܐ ܕܐܲܟܼܪܸܙ ܒܹܪܝ ܡܝܼܬܼܵܐ ܗ̄ܘ̣ܵܐ ܘܲܦܢ̣ܵܐ ܠܚܲܝܹ̈ܐ", "ܠܲܢ ܗܘ̤ ܐܲܠܸܦ ܕܲܟܼܡܵܐ ܚ̇ܕܹܐ ܒܲܬܼܝܵܒܼܘܼܬܲܢ.", ":ܘܕܐܲܦܝܼܣ ܠܲܒܼܪܹܗ ܕܥܵܕܠ̇ ܗ̄ܘ̣ܵܐ ܠܹܗ ܕܚܵܢ ܠܲܐܒܿܝܼ̈ܕܼܵܐ", "ܟܵܐܬܼܵܐ ܕ̄ܩܲܪܸܒܼ ܠܲܐܝܢܵܐ ܕܩܵܨ̇ܦ ܒܫܘܼܒܼܩܵܢ ܥܵܘܠܵܐ.", ":ܠܵܘ ܙܲܕܲܝܼܩܹ̈ܐ ܛܥ̇ܝܢ ܬܡ̇ܢ ܒܗܵܘ̇ ܬܘܼܩܵܢܵܐ", "ܐܸܠܵܐ ܠܲܐܝܢܵܐ ܕܗܪܟܵܐ ܥ̇ܕܲܠ ܠܪ̈ܚܡܹܐ ܕܚܵܢܹ̇ܝܢ.", ":ܩܕܼܵܡ ܒܘܼܚܪܵܢܵܐ ܩܲܕܡ ܒܲܕܸܩ ܗܵܝ̇ ܕܲܥܬܼܝܼܕܲܐ", "ܕܐܸܢ ܐܝܼܬܼ ܕܪܵܓܸ̇ܙ ܡ̣ܢ ܚܵܘܣܵܢ̈ܐ ܢܫܲܝܸܢ ܝܲܨܪܹܗ.", ":ܬܲܪܬܹܝܢ ܚܵܘܝܼ ܒܝܲܕܼ ܒܲܪܬܼ ܩܵܠܹܗ ܕܨܝܼܕܼ ܩܲܫܝܼܫܵܐ", "ܕܟܹܐܢܵܐ ܕܐܲܡܝܼܢ ܒܦܘܼܠܚܵܢ ܩܘܼܫܬܵܐ ܠܵܐ ܢܸܬܼܥܲܕܼܠ.", ":ܕܒܲܩܪܝܼܬܼܵܐ ܗ̄ܘ̣ܵܐ ܗܵܘ̇ ܕܐܸܬܼܥܲܕܲܠ ܟܬܼܝܼܒܼ ܒܲܣܪܬܼܵܐ", "ܟܲܕܼ ܡܵܘܕܲܥ ܠܲܢ ܕܨܝܕܼ ܟܹܐܢܘܼܬܼܵܐ ܥܢܹܐ ܗ̄ܘ̣ܵܐ ܟܠܫܵܥ.", ":ܩܪܝܼܬܼܵܐ ܐ̄ܪܵܙܵܐ ܗ̄ܝ̣ ܕܦܘܼܠܚܵܢ ܚܲܝܹ̈ܐ ܪ̈ܘܼܚܵܢܵܝܹܐ", "ܘܐܲܝܟ ܕܲܒܼܕܼܘܼܡܝܵܐ ܕܐܲܪ̈ܥܵܢܝܵܬܼܵܐ ܦܲܚܸܡ ܕܲܠܥܸܠ.", ":ܓܲܕܼܝܵܐ ܕܐܸܡ݂ܲܪ ܕܠܵܐ ܝܼܗ̄ܒ̣ ܐܲܒܼܘܗܝ ܕܢܸܬܼܒܲܣܲܡ ܒܹܗ", "ܕܬܲܚܸܡ ܘܲܟܼܠܝܗܝ ܡ̣ܢ ܥܸܢܝܵܢܵܐ ܕܐܵܣܘܿܛܘܼܬܼܵܐ.", ":ܓܲܕܼܝܵܐ ܟܲܢܹܗ ܠܥܵܘ̣ܠܵܐ ܕܛܵܥܹ̇ܐ ܘܡܲܛܥܹܐ ܠܐܢܵܫܵܐ", "ܒܗܵܝ̇ ܕܐܵܦ ܕܐܵܦ ܦܵܗܹܝܢ ܓܕܲܝ̈ܵܐ ܟܠܢܵܫ ܠܒܲܪ ܡ̣ܢ ܥܵܢܵܐ.", ":ܡܲܪܲܚ ܣܲܓܿܝܼ ܓܲܕܼܝܵܐ ܒܪܸܥܹܝܗ ܘܚܸܫܘܿܟ ܓܘܵܢܹܗ", "ܘܕܡ̇ܐ ܠܥܵܘ̣ܠܵܐ ܘܣܵܥ̇ܐ ܒܓܼܘܼܡܕܵܐ ܡܫܲܚܸܫܟ ܢܲܦ̣ܫܵܐ.", ":ܪ̈ܚܡܐ ܕܲܒ̣ܝܪܐ ܟܝܵܢܵܐ ܗ̄ܘ̣ ܕܐܲܝܼܪ ܩܕܼܵܡ ܚܘܼܬܼܝ̈ܵܬܹܐ", "ܘܬܵܒܲܥ̇ ܕܝܼܠܹܗ ܟܡܵܐ ܐܸܢ ܪܵܐ̇ܓܼ ܪ̈ܘܚܵܢܝܵܬܼܵܐ.", ":ܪܵܚܸ̇ܡ ܗ̄ܘ̣ ܓܹܝܪ ܟܝܵܢܵܐ ܠܕܼܝܠܸܗ ܟܡܵܐ ܕܐܲܪܥܵܢܵܐ ܗ̄ܘ̣", "ܘܒܲܐܲܝܟ ܕܒܐܓܼܘܢܐ ܪܡܹܐ ܒܹܝܬܼ ܬܲܪܬܹܝܢ ܕܦܓܲܪ ܘܲܕܼܪܘܼܚ.", ":ܡ̣ܢ ܚܘܼܬܼܚ̈ܵܬܹܗ ܕܪܸܓܼܬܼ ܦܲܓܼܪ̈ܐ ܕܠܵܝܗܝ ܗ̄ܘ̣ܵܐ ܐܲܒܼܘܼܗܝ", "ܘܐܸܫܬܵܘܕܝܼ ܠܹܗ ܥܘܼܬܼܪܵܐ ܕܪܘܼܚܵܐ ܕܢܸܬܼܒܲܣܲܡ ܒܹܗ.", ":ܟܠ ܠܲܡ ܡܸܕܼܡ ܕܝܼܠܝ ܕܝܼܠܵܟ ܗ̄ܘ̣ ܠܫܪܹܗ ܐܸܡ݂ܲܪ", "ܟܲܕܼ ܡܵܘܿܕܲܥ ܠܲܢ ܕܛܘܼܒܹ̈ܐ ܡܠܝܼܟܹ̈ܐ ܕܝܼܠܹܗ ܐܸܢܘܿܢ.", ":ܒܡܲܬܼܠܵܐ ܨܵܪܹܗ ܠܟܼܠܹܗ ܟܝܵܢܲܢ ܒܲܕܼܡܘܼܬܼ ܨܲܠܡܵܐ", "ܘܐܲܥܸܠ ܣܵܡܹܗ ܒܓܼܵܘ ܦܵܠܵܛܝܼܢ ܕܬܼܘܼܩܵܢ [ܥܵܘܠܵܐ] ܪܵܘܡܵܐ.", ":ܒܛܲܟܼܣܵܐ ܕܪܸ̈ܓܼܫܹܐ ܪܲܟܒܹܗ ܠܥܵܠܡܵܐ ܒܲܬܼܪܹܝܢ ܝܲܠܕܵܘ̈ܗܝ", "ܘܲܟܼܢ̣ܫܘ ܨܐܕܼܵܘܗܝ ܛܵܒܹ̈ܐ ܘܒܝܼ̈ܫܐ ܠܲܚܠܲܘܠ ܚܘܼܒܹܗ.", ":ܒܲܒܼܪܵܐ ܙܥܘܪܵܐ ܪܩ̣ܐ ܚ̈ܛܝܐ ܠܬܼܝܵܒܼܘܼܬܼܵܐ", "ܘܲܒܼܩܲܫܝܼܫܵܐ ܠܲܒܸܿܒܼ ܟܹܐܢܹ̈ܐ ܒܦܘܼܪܥܵܢ ܐܲܓܼܪܵܐ.", ":ܒܢܝ̈ܐ ܘܝܪ̈ܬܹܐ ܩܪ̣ܵܝܗܝ ܠܟܝܢܢ ܡܵܪܹ̈ܐ ܟܝܵܢܹ̈ܐ", "ܘܗܘ̤ ܠܲܢ ܐܲܒܼܵܐ ܬܲܗܪܵܐ ܪܲܒܵܐ ܕܠܵܐ ܡܲܬܼܡܲܠܠ.", ":ܐܘ ܟܡܵܐ ܪܲܒܵܐ ܡ̣ܢ ܬܲܫܥܝܼܬܼܵܐ ܕܒܼܠܸܫܵܢܵܐ", "ܕܡܲܬܼܩܲܢ ܟܠܵܐ ܟܲܢܝܼ ܝܵܬܹܝܗ ܐܲܒܸܵܐ ܠܐܢܵܫܵܐ.", ":ܐܘ ܠܲܟܼܝܵܢܵܐ ܕܒܼܢܲܒ̈ ܥܲܦܪܵܐ ܟܡܵܐ ܐܸܬܼܪܲܡܪܲܡ", "ܕܫܘ̣ܵܐ ܕܢܸܗܘܹܐ ܝܵܪܬܵܐ ܘܲܒܼܪܵܐ ܠܲܡܬܼܩܢܵܢܹܗ.", ":ܐܘ ܟܡܵܐ ܘܐܲܝܟܲܢ ܢܹܐ ܡܲܪ ܕܲܗܘ̤ܵܬܼ ܗܵܕܐ ܕܲܗܘ̤ܵܬܼ", "ܕܗܘ̤ ܠܲܢ ܐܲܒܼܵܐ ܘܲܚܢܲܢ ܝܵܪ̈ܬܹܐ ܕܐܲܠܵܗܘܼܬܹܗ.", ":ܚܘܼܒܼܵܐ ܪܲܒܿܐ ܕܠܵܐ ܡܸܬܼ ܡܲܠܲܠ ܣܲܥ݂ܲܪ ܨܹܝܕܼ ܓܸܢܣܲܢ", "ܘܲܙܘܿܥ ܦܘܼܡܵܐ ܕܟܼܠ ܕܲܥܒܼܝܼܕܼܵܐ ܗ̄ܘ̣ ܕܢܹܐܡܲܪ ܕܲܟܼܡܵܐ ܗ̄ܘ̣.", ":ܐܲܝܟܲܢ ܣܵܦܸ̇ܩ ܦܲܘܼܡܵܐ ܕܘܼܡܵܐ ܕܢܸܬܢܹܐ ܪܲܒܿܘܼܬܼ ܚܘܼܒܹܗ", "ܕܥܲܒܼܕܲܢ ܥܲܡܹܗ ܡܸܣܬܲܓܼܕܢܹ̈ܐ ܡ̣ܢ ܟܠ ܒܸܪ̈ܝܵܢ.", ":ܐܲܝܟܲܢ ܡܲܨܝܵܐ ܕܲܢܦܲܢܹܐ ܠܹܗ ܚܵܘܒܼܬܼܚܘܒܵܐ", "ܕܐܵܦ ܪ̈ܘܼܚܵܢܹܐ ܚܕܲܝܼ ܐܸܢܘܿܢ ܒܲܬܼܝܵܒܼܘܼܬܲܢ.", ":ܗܵܟܲܢܵܐ ܠܲܡ ܢܚܕܘܢ ܟܸܢܫܹ̈ܐ ܕܫܡܝ̈ܢܐ", "ܥܲܠ ܚܲܛܵܝܵܐ ܕܦܵܢܹ̇ܐ ܘܲܡܦܝܼܣ ܥܲܠ ܣܲܟܼܠܘܼܬܹܗ.", ":ܘܐܸܢ ܡܲܠܲܐܟܹ̈ܐ ܚܵܕܹܝܢ ܥܲܡܲܢ ܒܲܬܼܝܵܒܼܘܼܬܲܢ", "ܡܵܕܹܝܢ ܩܲܫܝܵܐ ܗ̄ܝ̣ ܬܒܲܥܬܹܗ ܕܐܲܝܢܵܐ ܕܥܵܕܼ̇ܠ ܪ̈ܲܚܡܹܐ.", "ܐܸܢ ܪ̈ܘܼܚܵܢܹܐ ܨܗܹܝܢ ܠܲܚܙܵܬܲܢ ܡܵܐܕܡܸܙܕܲܩܝܢ", "ܡܵܕܹܝܢ ܢܸܓܼܕܹ̈ܐ ܥܦܝܼܦܹ̈ܐ ܚܲܝܵܒܼ ܕܣܵܩ̈ܪ ܠܲܐܚܘܼܗܝ.", ":ܐܵܪܵܐ ܟܸܢ̈ܫܹܐ ܕܲܫܡܲܝܵܢܹ̈ܐ ܦܨܝܼܚܝܼܢ ܕܲܚܲܝܲܝܢ", "ܘܠܵܟ ܟܪܝܵܐ ܠܵܟ ܕܚܵܢܹ̇ܝܢ ܪ̈ܲܚܡܹܐ ܠܐܢܵܫܵܐ ܡܲܓ̇ܢ.", ":ܐܵܪܵܐ ܟܝܵܢܹ̈ܐ ܠܵܐ ܚܵܫܘܿܫܹ̈ܐ ܚܲܫ̣ܘ ܒܲ[...]ܕܵܢܲܢ", "ܘܠܵܟ ܗܲܢܝܼ ܠܵܟ ܕܲܢܦܘܼܫ ܒܲܫܝܘܿܠ ܕܠܵܐ ܢ[...]ܚܵܡܵܐ.", ":ܐܪܵܐ ܗܢ̣ܘܿܢ ܪܓܸܝܓܝܸܢ ܐܸܡܲܬܼܝܼ ܢܲܡܠܸܟ ܐܲܟܚܲܕ", "ܘܐܲܢ̄ܬܿ ܩܵܨ̇ܦ ܐܲܢ̄ܬܿ ܒܐܲܝܢܵܐ ܕܪܵܗܸ̇ܛ ܐܲܝܟ ܪܸܓܼܬܼܗܘܿܢ.", ":ܐܪܵܐ ܐܵܦ ܐ̄ܢܵܐ ܕܡܟܵܐ ܕܛܒܿܝܼܠ ܒܫܸܢܲܬܼ ܥܵܘ̣ܵܠܵܐ", "ܠܩܵܠ ܫܘܼܒܼܩܵܢܵܐ ܢܸܕܬܼ̈ ܩܵܡܹ̇ܬܼ ܕܐܲܒܼܥ ܡܸ̈ܠܹܐ.", ":ܫܲܪܒܹܿܗ ܕܛܲܥܝܵܐ ܚܲܦܛܵܢܝ ܕܐܸܒܼܥܹܐ ܚܹܝܠ ܦܸܠܵܐܬܼ̈ܐ", "ܘܲܒܼܦܘܼܢܵܝܹܗ ܦܵܢ̣ܘ ܚܘܼܫܵܒܲܝ̈ ܨܝܕ ܝܘܼܠܦܵܢܵܐ.", ":ܫܲܪܒܹܿܗ ܢܲܓܼܕܢܝ ܕܐܸܩܪܹܐ ܒܣܸܦܪܐ ܕܲܟܼܬܼܝܼܒܼ̈ܬܹܗ", "ܘܐܹܠܲܦ ܚܲܝܠܵܐ ܕܲܟܼܣܹܐ ܒܡܸ̈ܠܹܐ ܕܬܲܪܓܸܿܡ ܪܘܼܚܵܐ.", ":ܥܲܡܹܗ ܢܦܩܹܬܼ ܟܲܕܼ ܢܵܦܸܩ̇ ܗ̄ܘ̣ܵܐ ܡ̣ܢ ܒܹܝܬܼ ܐܲܒܼܘܼܗܝ", "ܘܲܦܢܹܝ̇ܬܼ ܥܲܡܹܗ ܕܐܸܚܙܹܐ ܦܝܵܣܹܗ ܕܨܹܝܼܕ ܝ̇ܠܘܿܕܹܗ.", ":ܚܙܹ̇ܝܬܹܗ ܕܦܲܪܲܚ ܢܸܟܼܣܹ̈ܐ ܪܲܒܵܐ ܒܹܝܬܼ ܙܢܝ̈ܬܐ", "ܘܬܼܘܼܒܼ ܚܵܪܹܬܼ ܒܹܗ ܕܲܦܢ̣ܵܐ ܕܢܹܐܙܲܠ ܠܘܵܬܼ ܫܘܼܒܼܩܵܢܵܐ.", ":ܫܡܥܬܗ ܕܪܲܟܸܿܒܼ ܩ̈ܠܹܐ ܚܢ̈ܝܼܓܹܐ ܥܲܠ ܣܲܟܼܠܘܼܬܹܗ", "ܘܚܸܫܹ̇ܬܼ ܣܲܓܿܝܼ ܒܥܵܘ̣ܠܵܐ ܕܲܩܢܘܿܡܝ ܕܕܼܵܡܹ̇ܐ ܠܕܼܝܼܠܹܗ.", ":ܫܸܡ̇ܥܹܬܼ ܕܐܸܡ݂ܲܪ ܕܠܵܐ ܫܵܘܹ̇ܐ ܐ̄ܢܵܐ ܠܫܸܡ ܝܵܪ̈ܘܿܬܹܐ", "ܘܐܲܚܕܢܝ ܓܘܼܢܚܵܐ ܕܲܪܕܝ̇ܬܼ ܒܐܘܼܪܚܵܐ ܕܒܼܘܼܕܲܪ ܢܸܟܼܣܵܘ̈ܗܝ.", ":ܣܲܓܿܝܼ ܕܵܡܹ̇ܐ ܫܒܼܝܼܠ ܣܘܼܥܪ̈ܢܝ ܠܗܘ̇ ܕܪܕܐ ܒܹܗ", "ܘܩܸܢܝܵܢ ܚܲܝ̈ܐ ܒܲܕܪܹܬܼ ܐܵܦ ܐ̄ܢܵܐ ܒܕܼܘܼܡܝܵܐ ܕܝܼܠܹܗ.", ":ܥܲܡ ܗܵܘ̇ ܣܵܢܠܵܐ ܕܐܵܙܲܓܼܪ ܥܲܡܹܗ ܦܸܠܚܹ̇ܬܼ ܐܵܦ ܐ̄ܢܵܐ", "ܘܲܒܼܚܲܪ̈ܘܒܹܐ ܕܪ̈ܓܝܠܢܬ ܚܝܹ̇ܬܼ ܐܲܟܼܘܵܬܹܗ.", ":ܠܵܐ ܝܼܕܲܥܬܼܵܐ ܥܒܕܬܢܝ ܐܵܦ ܠܝܼ ܓܠܝܼܙ ܡ̣ܢ ܪ̈ܚܡܹܐ", "ܐܲܝܟ ܡܵܐ ܕܐܵܦ ܗܘ̤ ܐܵܘܒܸܿܕܼ ܕܝܼܠܹܗ ܒܠܵܐ ܒܘܼܝܵܢܵܐ.", ":ܪ̈ܲܚܡܹܐ ܕܚܵܢܘܼܗܝ ܡܲܦܩ̣ܘ ܠܐܘܼܪܥܹܗ ܒܝܘܿܡ ܦܘܼܢܵܝܹܗ", "ܢܦܝܣܘܢ ܚܠܵܦܲܝ ܩܕܼܵܡ ܕܝ̇ܢܐ ܕܒܚ̇ܪ ܟܠܐ.", ":ܩܵܠܵܐ ܕܐܸܡ݂ܲܪ ܕܒܹܪܝ ܡܝܼܬܼܵܐ ܗ̄ܘ̣ܵܐ ܘܲܦܢ̣ܵܐ ܠܚܲܝܹ̈ܐ", "ܢܫܘܹܝܢܝ ܕܐܸܫܡܲܥ ܕܬܼܵܐ ܚܲܛܵܝܵܐ ܣܒܼ ܫܘܼܒܼܩܵܢܵܐ.", ":ܐܝܼܕܼܵܐ ܕܦܸܪܣܲܬ̤ ܥܲܠ ܓܲܠܝܘܼܬܹܗ ܐܸܣܛܲܠ ܫܘܼܒܼܚܵܐ", "ܬܟܣܹܐ ܐܲܦܲܝ̈ ܕܠܵܐ ܢܸܬܼܦܲܪܣܘܢ ܠܥܹܝܢ ܚܲܙ̈ܝܹܐ.", ":ܪܸܡܙܵܐ ܕܣܵܡ̣ ܠܹܗ ܪܲܗܒܼܘܼܢ ܚܲܝܹ̈ܐ ܐܲܝܟ ܥܹܙܲܩܵܬܐ", "ܚܵܝܸܠ ܙܵܘܥܲܝ̈ ܠܲܡܣܲܟܵܝܘܼ ܠܡܘܼܠܟܵܢ ܚܲܝܹ̈ܐ.", ":ܦܘܼܡܵܐ ܕܫܲܝܸܢ ܪܘܼܓܼܙܵܐ ܕܐܲܚܘܼܗܝ ܕܲܥ̣ܕܲܠ ܪ̈ܲܚܡܹܐ", "ܢܸܟܼܐܹܐ ܒܥܵܘ̣ܠܵܐ ܛܪܘܼܢܵܐ ܕܡܲܩܪܸܒܼ ܥܲܡ ܚܘܼܫܵܒܲܝ̈.", ":ܥܝܼܪܹ̈ܐ ܕܲܚܕܼܝܼܘ ܒܝܘܿܡ ܦܘܼܢܵܝܹܗ ܘܫܲܒܲܚܘܿܠܲܐܒܼܘܼܗܝ", "ܢܸܗܘܘܿܢ ܣܢܸܐܓܼܪܹ̈ܐ ܚܠܵܦ ܚܲܝܵܒܼܘܼܬܼܝ ܨܝܕ ܟܹܐܢܘܼܬܼܵܐ.", ":ܨܒܼܥܵܐ ܕܨܵܪܲܬ̤ ܨܠܸܡ ܐܲܒܼܪܵܢܹܗ ܘܦܘܼܢܵܝ ܚܝܵܘ̈ܗܝ", "ܬܨܘܪ ܥܲܠ ܡܲܕܥܝ ܨܠܸܡ ܟܘܼ[...]ܢܵܐ ܕܡܲܩܢܹܐ ܚܲܝܹ̈ܐ.", ":ܐܹܝܢ ܡܵܪܝ ܐܸܗܘܹܐ ܚܲܒܼܪܵܐ ܒܐܵܪܐ ܕܡܝܼܬܼܵܐ ܕܲܚܝ̣ܵܐ", "ܘܬܸܫܠܲܡ ܨܐܕܲܝ ܗܵܝ̇ ܕܐܸܬܼܡܲܠܠܲܬ̤ ܒܫܘܼܠܵܡ ܫܲܪܒܹܿܗ.", ":ܐܹܝܢ ܡܵܪܝ ܐܲܫܘܵܢܝ ܥܲܡܹܗ ܒܛܲܝܒܿܘܼ ܠܘܼܥܲܕܵܐ ܕܚܘܼܒܵܟ", "ܘܲܢܩܲܒܿܠܘܼܢܵܢܝ ܪ̈ܚܡܹܐ ܒܕܼܝܵܢܐ ܐܲܝܟ ܕܐܸܬܼܩܲܒܲܠ."], "lines": ["ܕܝܼܠܹܗ ܟܲܕܼ ܕܝܼܠܹܗ ܡܸܐܡܪܵܐ ܕܥܸܣܪܝܼܢ ܘܲܬܼܠܵܬܼܵܐ.", ":ܕܥܲܠ ܒܪܵܐ ܐܣܵܘܿܛܵܐ", "ܒܗܵܕܹܐ ܫܲܒܿܬܼܵܐ ܕܼܚܲܫܵܐ ܟܠ ܠܸܠܝܵܐ ܡܸܐܡܪܵܐ ܐܵܡ̇ܪܝܼܢ܀", "ܥܘܼܢܵܝܵܐ܀", ":ܕܠܵܚܸ̇ܡ ܠܚܲܫܵܐ", "ܐܲܚܲܝ̈܀", ":ܠܪܲܒܵܢܘܼܬܼܵܐ ܕܣܸܦܪ̈ܲܝ ܪܘܼܚܵܐ ܒܥܹ̇ܝܬܼ ܕܐܸܬܿܬܲܠܡܲܕܼ", "ܘܫܪܝܼܬܿ ܕܐܗܓܐ ܕܲܟܼܬܼܝܼܒܒܼ ܒܚܘܼܐܘܼܩܵܐ ܓܲܒܼܪܵܐ ܘܲܒܼܢܵܘ̈ܗܝ.", ":ܒܪܹܫ ܦܵܣܘܿܩ̈ܐ ܦܓܲܥ ܒܝܼ ܫܲܪܒܵܐ ܕܦܘܼܠܵܓܼ ܢܸܟܼܣܹ̈ܐ", "ܐܲܒܼܵܐ ܕܡܵܘܪܸܬܼ ܥܘܼܬܼܪܵܐ ܕܚܘܼܒܹܗ ܠܲܬܼܪܹܝܢ ܝܠܕܵܘ̈ܗܝ.", ":ܙܥܥܪܵܐ ܫܸܡ̇ܥܹܬܼ ܟܲܕܼ ܐܵܡܲ݁ܪ ܗ̄ܘ̣ܵܐ ܠܘܵܬܼ ܝܵܠܘܿܕܼܗ", "ܕܗܒ̣ ܠܝܼ ܦܲܠܓܼܘܼܬ ܕܐܸܗܘܐ ܫܲܠܝܼܛ ܥܲܠ ܡܲܪ̈ܗܵܛܲܝܼ.", ":ܗܒܼ ܠܝܼ ܗܲܒܼܠܝܼ ܕܐܸܗܘܹܐ ܡܵܪܵܐ ܠܢܸܟܼܣܝ̈ ܘܐܹܕܲܒܲܪ ܕܠܝܼ", "ܐܲܝܟ ܡܵܐ ܕܲܦܐܹܐ ܠܲܒܼܢܲܝ̈ ܚܹܐܪܹ̈ܐ ܠܡܸܫܬܲܠܛܘܼ.", ":ܗܲܒܼܠܝܼ ܕܐܸܩܢܹܐ ܫܡܵܐ ܕܲܒܼܢܲܝ̈ܵܐ ܒܗܘܿܢ ܒܲܥܒܼ̈ܕܹܐ", "ܘܢܸܕܲܥ ܘܢܸܕܲܥ ܟܠܢܵܫ ܕܡ̣ܢ ܛܘܼܗܡܵܐ ܐ̄ܢܵܐ ܩܢܹܐ ܚܹܐܪܘܼܬܼܵܐ.", ":ܐܸܢ ܝܵܪܬܼ ܐ̄ܢܵܐ ܫܲܡܠܑܵܐ ܨܹܐܕܲܝ ܫܸܡ ܝܼܪ̈ܬܘܸܬܼܵܐ", "ܘܲܒܼܩܝܼ ܪܸܥܝܵܢܝ ܒܝܲܕܼ ܢܸܣܝܵܢܵܐ ܕܕܼܘܼܒܵܪ ܚܲܝܲܝ̈.", ":ܘܕܲܕܼ ܝ̇ܕܥ ܗ̄ܘ̣ܵܐ ܐܲܒܼܵܐ ܕܝܠܕܗ ܠܵܐ ܡܲܟܼܫܲܪ ܗ̄ܘ̣ܵܐ", "ܠܵܐ ܐܸܬܼܥܲܣܲܩ ܕܲܢܡܲܠܹܐ ܠܹܗ ܪܸܓܲܬܼ ܢܲܦ̣ܫܹܗ.", ":ܘܟܲܕܸ ܠܵܐ ܛܵܥ̈ܐ ܠܒܲܣܝܼܡܘܼܬܹܗ ܛܘܼܥܲܝ ܕܲܒܼܪܹܗ", "ܠܵܐ ܚܵܫܸ̇ܒܼ ܗ̄ܘ̣ܵܐ ܕܢܸܬܸܿܠ ܝܲܬܿܝܼܪ ܠܚܲܣܝܼܪ ܗܵܘܢܵܐ.", ":ܘܟܲܕܼ ܕܝܼܠܹܗ ܗ̣̄ܘܵܬܼ ܕܢܸܬܸܿܠ ܝܲܬܼܝܼܪ ܠܑܲܐܝܢܵܐ ܕܫܵܘܹ̇ܐ", "ܒܫܲܘܝܼܘ ܝܼܗܒܹܿܗ ܥܘܼܬܼܪܵܐ ܪܲܒܿܐ ܕܒܲܣܝܼܡܘܼܬܹܗ.", ":ܒܫܘܝܘܼܦܸܠܲܓܼ ܥܘܼܬܼܪܵܐ ܠܲܒܼܢܵܘ̈ܗܝ ܐܲܒܼܵܐ ܕܪ̈ܚܡܹܐ", "ܘܠܵܐ ܚܵܫܸ̇ܒ̣ ܗ̄ܘ̣ܵܐ ܥܲܡ ܙܲܠܝܼܠܵܐ ܕܐܲܚ̣ܨܦ ܘܲܫܐܸܠ.", ":ܫܩ݂ܲܠ ܝܪܬܘܼܬܼܵܐ ܒܢܲܝ̈ ܥܲܬܝܼܪܵܐ ܘܐܸܚܕܼܘ ܢܘܼ̈ܡܹܐ", "ܘܥܲܡ ܦܘܼܠܵܓܼܗܘܿܢ ܦܪܲܫ̣ܘ ܘܐܸܬܼܢܲܟܼܪܝܼܘ ܚܲܕܼ ܡ̣ܢ ܚܲܒܼܪܹܗ.", ":ܙܥܘܿܪܵܐ ܟܲܢܼܫ ܥܘܼܬܼܪܵܐ ܕܲܡܛܝܗܝ ܡ̣ܢ ܒܹܝܬܼ ܐܲܒܼܘܼܗܝ", "ܘܐܲܪܚܸܩ ܘܲܫ̣ܪܵܐ ܒܐܲܬܼܪܵܐ ܕܡܲܒܼܥܲܕܼ ܡ̣ܢ ܝܵܕܘܿܥܘ̈ܵܗܝ.", ":ܥܲܡ ܩܸܢܝܵܢܹܗ ܦ̣ܪܫ ܐܵܦ ܚܘܼܒܹܿܗ ܡ̣ܢ ܝܵܠܘܿܕܹܿܗ", "ܘܲܪܚܸܡ ܘܐܲܚܸܒܼ ܠܲܡܕܲܝܵܪܘܼ ܥܲܡ ܢܘܼܟܼܪ̈ܵܝܹܐ.", ":ܛܥ̣ܵܐ ܥܸܢܝܵܢܵܐ ܕܫܲܦܝܼܪ̈ܵܬܼܵܐ ܕܒܹܝܬܼ ܐܲܒܼܵܗܵܘ̈ܗܝ", "ܘܫܲܪܝܼ ܦܵܗܹ̇ܐ ܒܲܕܼ ܠܵܐ ܦܲܐܝ̈ܢ ܠܲܒܼܢܲܝ̈ ܚܹܐܪ̈ܐ.", ":ܒܢܲܦ̣ܫܹܗ ܘܦܲܓܼܪܹܗ ܢܦܲܩ̣ ܘܐܹܬܼܢܲܟܼܪܝܼ ܠܲܒܼܢܲܝ̈ ܓܸܢܣܹܗ", "ܘܥܲܡ ܩܸܢܝܵܢܵܘ̈ܗܝ ܚ̣ܙܲܩܘ ܚܘܼܫܵܒܼܵܘ̈ܗܝ ܒܵܬܲܪ ܛܘܼܥܝܲܝ.", ":ܟܠܹܗ ܥܘܼܬܼܪܵܐ ܫܩ̣ܠ ܐܣܘܿܛܵܐ ܘܲܢܦ݂ܲܩ ܥܲܡܹܗ", "ܘܠܲܐ ܐܲܪܦܝܼ ܠܹܗ ܣܪܝܼܕܼܵܐ ܕܚܘܼܒܹܿܗ ܠܘܵܬܼ ܩܲܪ̈ܝܼܒܼܵܘ̈ܗܝ.", ":ܢܦ̣ܩ ܡ̣ܢ ܫܲܝܢܵܐ ܘܲܪܚܸܡ ܚܘܼܪܒܿܐ ܕܲܡܠܹܐ ܩܸܢܛܵܐ", "ܘܐܲܥܢܝܼ ܢܲܦ̣ܫܹܗ ܒܵܐ ܣܘܿܛܘܼܬܼܵܐ ܘܙܲܠܝܼܠܘܼܬܼܵܐ.", ":ܪܸܓܿܬܼܵܐ ܣܢܝܼܬܼܵܐ ܒܛܸܢ̣ܘ ܚܘܼܫܵܒܲܘ̈ܗܝ ܒܸܦܩܦܵܐ ܕܥܵܘܠܵܐ", "ܘܐܵܘܠܸܕܼ ܦܘܼܡܹܗ ܘܪܒܿܝ ܥܝܼܢܘ̈ܗܝ ܦܹܐܪܵܐ ܨܲܚܢܵܐ.", ":ܙܲܠܝܼܠܘܼܬܼܵܐ ܫܒ̣ܬܼܗ ܠܗܵܘܢܵܐ ܕܒܲܪ ܚܲܟܿܝܼܡܵܐ", "ܘܐܲܝܟ ܓܲܠܘܵܝܵܐ ܢܦܲܩ̣ ܘܐܸܬܼܡܲܟܸܿܟ ܩܕܼܵܡ ܚܘܼܬܼܚ̈ܬܼܵܐ.", ":ܛܥ̣ܵܐ ܚܸܟܼ̈ܡܵܬܹܗ ܘܐܲܫܝܼܛ ܠܲܫܡܵܐ ܕܝܲܩܝܼܪܘܼܬܗ", "ܘܠܵܐ ܐܸܬܼܥܲܗܲܕ ܕܡܲܢ̣ܘܼ ܘܒܲܪ ܡ̇ܢ ܘܐܲܝܢ̣ܵܘ ܛܘܼܗܡܹܗ.", ":ܐܸܟ̣ܠ ܐܘܼܟܼܠܵܐ ܕܐܵܣܘܿܛܘܼܬܼܵܐ ܥܲܡ ܐܣܟ̈ܛܐ", "ܘܐܲܥܢܝܼ ܢܲܦ̣ܫܹܗ ܒܫܸܩܝܵܐ ܨܲܚܢܵܐ ܥܲܡ ܙܲܠܝܼܠܹ̈ܐ.", ":ܪܘܝܼ ܪܸܥܝܵܢܹܗ ܒܲܪ̈ܓܼܝܼܓܼܵܬܼܵܐ ܕܦܲܓܼܪܵܐ ܘܢܲܦ̣ܫܵܐ", "ܘܲܪ̈ܗܸܛܝ ܥܲܝܢܵܘ̈ܗܝ ܩܵܬܼܵܪ ܙܵܘܥܵܘ̈ܗܝ ܕܠܵܐ ܟܕܼܚܵܕܼܵܐ.", ":ܦܩ݂ܲܪ ܘܐܸܫܬܲܚܝܢ ܒܪܸܓܲܬܼ ܒܸܣܪܵܐ ܐܘܼܟܼܠܵܐ ܕܡܵܘܬܼܵܐ", "ܘܠܵܐ ܐܸܬܼܒܲܝܲܢ ܕܒܼܐܘܼܟܼܠܹܗ ܡܵܘܒܸܿܕܼ ܩܸܢܝ̈ܢ ܚܲܝ̈ܵܘܗܝ.", ":ܘܘܼܬܼܪܗ ܐܵܘܒܸܿܕ ܘܦܲܪܲܚ ܢܸܟܼܣܵܘ̈ܗܝ ܒܹܝܬܼ ܙܢܝ̈ܬܐ", "ܘܲܗܘ̤ܵܐ ܨܪܝܼܟܼܵܐ ܡ̣ܢ ܩ̈ܢܝܢܐ ܘܡ̣ܢ ܒܘܼܝܢܐ.", ":ܝܼܢܸܦ ܘܐܸܟܲܠ ܘܠܵܐ ܐܸܬܼܡܲܠܝܲܬ̤ ܐܣܵܘܿܛܘܼܬܹܗ", "ܘܚܵܒ̣ ܘܐܸܬܼܡܲܫܟܲܢ ܘܐܵܘܿܓܼܪ ܢܲܦ̣ܫܹܗ ܒܐܘܼܟܼܠܵܐ ܕܝܵܘܡܵܐ.", ":ܥܲܡ ܢܵܟܼܘܿܠܵܐ ܐܵܘܓܼܪ ܝܲܥܢܵܐ ܠܡܸܦܠܲܚ ܡܲܓܿܢ", "ܘܕܕܼܢܗ ܣܵܢܵܢܵܐ ܒܢܝܼܪܵܐ ܩܲܫܝܵܐ ܕܡܲܪܝܼܪܘܼܬܹܗ.", ":ܚܲܪܡܵܢܵܐܝܼܬܼ ܐܸܬܼܚܲܫܲܚ ܒܹܗ ܕܠܵܐ ܚܵܘܣܵܢܵܐ", "ܘܐܲܝܟ ܕܲܒܼܨܲܥܪܵܐ ܥܲܒܼܕܹܗ ܪܥܝܵܐ ܠܚܲܘܬܼܵܐ ܒܣܝܼܪܬܵܐ.", ":ܚܙܝܼܪܹ̈ܐ ܒܣܝܼܪܹ̈ܐ ܫܕܪܗ ܠܡܸܪܥܵܐ ܠܝܲܩܝܼܪ ܡ̣ܢ ܟܠ", "ܘܡ̣ܢ ܚܲܪ̈ܘܼܒܹܗ ܝܼܗ̣ܒ ܠܹܗ ܐܘܼܟܼܠܵܐ ܐܲܝܟ ܕܲܠܚܪ̈ܫܹܐ.", "ܥܲܡ ܚܲܝܘ̈ܬܼܵܐ ܐܲܫܘܝܼ ܚܲܝܘ̈ܗܝ ܣܵܢܐܵܐ ܕܐܲܓܼܪܹܗ.", "ܘܥܲܡ ܫܲܬܿܝܼܩܹ̈ܐ ܐܸܣ݂ܲܪ ܪܲܗܛܵܐ ܕܦܵܪܘܿܫܘܼܬܹܗ.", ":ܒܨܝܼܪ ܗ̄ܘ̣ܵܐ ܐܘܟܼܠܹܗ ܐܵܦ ܡ̣ܢ ܚܲܪ̈ܫܹܐ ܕܲܡܕܲܒܲܪ ܗ̄ܘ̣ܵܐ", "ܘܲܡܙܲܠܗܸܙ ܗ̄ܘ̣ܵܐ ܡܵܙܘܿܢ ܚܲܝܵܘ̈ܗܝ ܡ̣ܢ ܕܲܒܼܥܝܼܵܐ.", ":ܐܵܟܸ̇ܠ ܗ̄ܘ̣ܵܐ ܓܝܲܪ ܐܘܼܟܼܠܵܐ ܫܝܼܛܵܐ ܕܠܵܐ ܣܲܒܼܥܘܼܬܼܵܐ", "ܘܡܸܬܼܒܲܓܼܪܲܓܼ ܗ̄ܘ̣ܵܐ ܕܢܸܡܠܹܐ ܟܲܪܣܹܗ ܡ̣ܢ ܚܲܪ̈ܘܼܒܹܐ.", ":ܚܲܫܵܐ ܩܲܫܝܵܐ ܡܸܬܿܬܵܘܿܣܲܦ ܗ̄ܘ̣ܵܐ ܥܲܠ ܟܲܦܢܘܼܬܹܗ", ":ܘܡܸܬܒܵܩܹܐ ܗ̄ܘ̣ܵܐ ܕܟܲܕܼ ܫܝܼܛ ܐܘܼܟܼܠܹܗ ܒܨܝܼܪ ܘܡܙܠܗܲܙ", ":ܚܲܫܵܐ ܕܢܲܦ̣ܫܹܗ ܡܢܲܓܸܕ ܗ̄ܘ̣ܵܐ ܠܹܗ ܛܵܒܼ ܡ̣ܢ ܟܲܦܢܵܐ", "ܕܐܲܝܟܲܢ ܐܘܒܸܿܕ ܥܲܡ ܩܢܝܼܢܘ̈ܗܝ ܐܵܦ ܚܟܡ̈ܬܗ.", ":ܒܚܲܫܹܗ ܘܟܲܦܢܹܗ ܨܒ̣ܝ̇ܬܼ ܕܐܸܬܼܒܲܩܹܐ ܦܵܪܘܿܫܵܐܝܼܬܼ", "ܕܡܵܢܲܐ ܗ̄ܝ̣ ܥܸܠܬܹܗ ܘܡܸܛܠ ܡܵܢܵܐ ܟܬܼܝܼܒܼ ܒܣܒܪܬܐ.", ":ܫܲܪܒܹܿܗ ܫܚܩܢܝ ܡ̣ܢ ܫܘܪܵܝܵܐ ܟܲܕ ܦܸܓܼܥ̇ܬ ܒܹܗ", "ܕܡܲܬܼܠܵܐ ܐܝܼܬܼܵܘܗܝ ܐܵܘ ܕܲܠܡܵܐ ܟܲܝ ܗܘ̤ ܣܘܼܥܪܵܢܵܐ.", ":ܫܪܝܼܪ ܫܲܪܒܹܿܗ ܐܵܘ ܠܵܐ ܫܲܪܝܼܪ ܡܸܬܼܚܲܒܲܒܼ ܗܘܝ̇ܬܼ", "ܘܕܲܢܣܲܒܼ ܥܘܼܬܼܪܵܐ ܡ̣ܢ ܒܹܝܬܼ ܐܲܒܼܘܼܗܝ ܐܲܝܟ ܡ̇ܐ ܕܲܪܬܼܝܼܒܼ.", ":ܒܹܝܬܼ ܦܘ̈ܠܓܐ ܩܵܡ̣ܘ ܚܘܫܵܒܲܝ̈ ܥܲܠ ܩܸܪܝܵܢܹܗ", ":ܘܕܐܸܩܪܹܝܘܗܝ ܡܲܬܼ ܠܵܐ ܐܵܘ ܣܘܥܪܵܢܵܐ ܡܸܬܼܪܢܐ ܗܘ̇ܝ̣ܬܼ", ":ܒܣܸܦܪܵܐ ܕܪܘܼܚܵܐ ܕܲܟܼܬܲܒܼ ܫܲܪܒܹܿܗ ܬܸܗ̇ܪܹܬܼ ܣܲܓܿܝܼ", "ܪܫ̣ܡ ܥܘܗܕܵܢܹܗ ܒܲܒܛܝܼܠܘܼܬܹܗ ܘܣ̣ܵܡ ܒܹܝܬܼ ܪܲܪ̈ܟܹܐ.", ":ܒܕܼܡܘܼܬܼ ܨܲܠܡܵܐ ܐܲܥܸܠ ܩܲܒܼܠܹܗ ܒܹܷܝܬܼ ܦܠܐܬ̈ܐ", "ܕܢܸܚܙܹܐ ܟܠܢܵܫ ܕܡܲܢ̣ܘ ܘܒܲܪ ܡ̇ܢ ܘܥܲܠ ܡ̇ܢ ܐܘܼܓܲܪ.", ":ܡܵܕܝܢ ܙ̇ܕ̇ܩ ܕܠܵܐ ܢܸܬܼܦܲܠܓܼ ܥܲܠ ܣܘܥܪܵܢܹܗ", "ܕܗܵܐ ܟܪܵܘܿܙܵܐ ܕܪܘܼܚܵܐ ܚܵܘܝܼ ܕܫܲܪܝܼܪ ܫܲܪܒܹܿܗ.", ":ܡܲܬܼܠܵܐ ܐܝܼܬܼܵܘ̣ܗܝ ܠܵܘ ܣܘܼܥܪܵܢܵܐ ܦܲܓܼܪܢܵܝܵܐ", "ܘܟܲܕܼ ܛܵܒܼ ܡܲܬܼ ܠܵܐ ܗ̄ܘ̣ ܫܲܪܝܼܪ ܫܲܪܒܹܿܗ ܘܪܲܒܿ ܒܘܼܕܵܩܹܗ.", ":ܥܘܼܬܼܪܵܐ ܪܲܒܵܐ ܟܣܹܐ ܒܹܗ ܒܫܲܪܒܹܿܗ ܐܵܦܸܢ ܡܲܬܼ ܠܵܐ ܗ̄ܘ̣", ":ܘܚܹܝܠ ܥܵܒܼܘܿܕܼܵܐ ܘܲܥܒܼܵܕܼ ܐܝܼܕܼܵܘ̈ܗܝ ܡܸܬܼܒܲܕܲܩ ܒܹܗ", ":ܓܲܒܼܪܵܐ ܕܲܟܼܬܼܝܼܒܼ ܐܲܠܵܗ ܟܠܵܐ ܗ̄ܘ̣ ܕܐܲܬܼܩܸܢ ܟܠܵܐ", "ܘܲܬܼܪܹܝܬ ܝܸܠܕܘ̈ܗܝ ܬܸܓܼܡܹ̈ܐ ܕܟܹܐܢܹ̈ܐ ܘܲܕܼܚܲܛܵܝܹ̈ܐ.", ":ܥܘܼܬܼܪܵܐ ܕܦܲܠܸܓܼ ܦܵܪܘܿܫܘܼܬܼܵܐ ܗ̄ܝ̣ ܕܝܲܗ̣ܒ ܒܲܡ̈ܠܝܼܠܹܐ", "ܕܢܸܗܘܘܢ ܦܵܪܫܝܼܢ ܚܹܝܠ ܥܒܘܕܐ ܕܝܲܩܲܪ ܐܸܢܘܿܢ.", ":ܒܪܵܐ ܩܲܫܝܼܫܵܐ ܓܡܝܼܪܹ̈ܐ ܐܸܢܘܿܢ ܪ̈ܵܚܡܲܝ ܚܘܼܒܹܗ", "ܘܲܒܼܪܵܐ ܙܥܘܿܪܵܐ ܪ̈ܵܓܲܝ ܚܘܼܒܵܐ ܕܐܲܪ̈ܥܵܢܝܵܬܼܵܐ.", ":ܠܛܵܒܹ̈ܐ ܘܒܹܝܼܫܹ̈ܐ ܝܲܗ̣ܒܼ ܒܵܪܘܿܝܵܐ ܚܹܝܠ ܚܸܟܼܡ̈ܬܹܗ", "ܘܲܒܙܕܲܝܼ̈ܩܹܐ ܘܒܥܘ̈̇ܠܐ ܣܵܡ̣ ܒܘܼܝܵܢܵܐ.", ":ܟܹܐܢܹ̈ܐ ܒܚܘܼܒܵܐ ܢܛܲܪ̣ܘ ܓܲܙܲܝ̈ܗܘܿܢ ܘܟ̣ܢ ܢܸܟܼܝܢ̈ܐ", "ܘܪܲܦܝܲܝ ܠܸܒܿܐ ܒܲܕܲܪ ܘ ܥܘܼܬܼܪܵܐ ܕܨܒܼܝܵܢܲܝ̈ܗܘܿܢ.", ":ܗܢ̣ܘܿܢ ܐܸܢܘܿܢ ܒܢܝ̈ܐ ܕܩܵܘܝܼܘ ܒܹܝܬܼ ܐܲܒܼܘܼܢ ܐܲܒܼܘܼܗܘܿܢ", "ܘܲܦܪܥ̣ܘ ܚܘܒܵܐ ܕܚܲܝܲܒܼ ܐܢ̈ܫܵܐ ܠܲܡܬܿܩܢܵܢܹܗ.", ":ܙܥܪܵܐ ܕܲܫܩ݂ܲܥ ܥܘܼܬܼܪܵܐ ܕܲܡܛ̣ܵܝܗܝ ܘܐܲܪܚܸܩ ܣܲܓܿܝܼ", "ܒܝܫܹ̈ܐ ܐܢܘܿܢ ܕܲܣܢ̣ܵܘ ܚܘܼܒܵܐ ܕܪ̈ܘܼܚܵܢܝܵܬܐ.", ":ܗܢܘ̣ܢ ܐܸܢܘܿܢ ܕܛܥ̣ܘ ܘܲܢܦܲܩ̣ܘ ܡ̣ܢ ܨܹܝܕܼ ܩܘܼܫܬܐ", "ܘܐܲܪܚܸܩܘ ܘܲܫ̣ܪܵܘ ܠܗܲܠ ܡ̣ܢ ܫܲܝܢܵܐ ܕܫܸ̇ܡ ܒܵܪܘܿܝܵܐ.", ":ܗܢ̣ܘܢ ܐܢܘܢ ܕܒܲܕܲܪܘ ܥܘܼܬܼܪܵܐ ܘܗܵܘܢܵܐ ܕܲܒܗܘܿܢ", "ܘܲܛܠܸܩ ܘܐܘܵܦܝ ܡܵܙܘܿܢ ܚܲܝܹ̈ܐ ܡ̣ܢ ܡܲܕܥܗܘܿܢ.", ":ܗܢ̣ܘܢ ܐܸܢܘܢ ܕܐܲܟܲܠ̣ܘ ܘܐܸܫܬܝܼܘ ܐܵܣܘܵܛܝܼܬܼ", "ܘܠܵܐ ܐܸܬܼܡܲܠܲܬ̤ ܪܸܓܿܬܼܵܐ ܣܢܝܼܬܼܵܬ ܕܚܘܼܫܵܒܲܝ̈ܗܘܿܢ.", "ܘܗܢ̣ܘܿܢ ܐܸܢܘܿܢ ܕܦܲܠܲܚ̣ܘ ܡ̇ܓܢ ܥܲܡ ܢܵܕܘܠܵܐ:", "ܘܚܵܒ̣ܘ ܘܐܸܬܼܡܲܟܲܢܘ ܒܪ̈ܓܼܝܵܓܼܵܬܼܵܐ ܘܣܘܼܥܪ̈ܵܢܲܝܗܘܿܢ.", ":ܗ̇ܘ ܓܹܝܪ ܕܐܲܓܼܪ ܘܲܦܠ̣ܚܘ ܥܲܡܹܗ ܘܠܵܐ ܝܗ̣ܒ ܐܲܓܼܪܐ", "ܩܵܛ̇ܠ ܐܢ̈ܫܐ ܗ̄ܘ̣ ܕܲܓܠܝܼܙ ܟܠܹܗ ܡ̣ܢ ܝܵܘܣܵܢܵܐ.", ":ܥܲܡܹܗ ܐܘܿܓܼܪ ܗܘ̇ ܒܲܪ ܚܹܐܪܹ̈ܐ ܩܢܹܐ ܫܘܼܠܛܢܐ", "ܘܗܘ̤ܝܘܼ ܕܥܲܒܼܕܹܗ ܣܪܝܼܩ ܡ̣ܢ ܢܸܟܼܣܹ̈ܐ ܕܦܪܘܿܫܘܼܬܼܵܐ.", ":ܘܗܘ̤ܝܘܼ ܢܟܼܝܼܠܵܐ ܕܥܲܒܼܕܹܗ ܪܵܥܝܵܐ ܕܫܟܼܝܪ̈ܬܐ", "ܘܝܗ̣ܒ ܠܹܗ ܐܘܼܟܼܠܵܐ ܐܣܘܛܘܬܐ ܕܠܵܐ ܣܲܒܥܘܼܬܼܵܐ.", ":ܗܘ̤ܝܘܼ ܕܥܲܝܕܹܗ ܒܫܸܩܝܵܐ ܨܲܚܢܵܐ ܕܙܲܠܝܼܠܘܼܬܼܵܐ", "ܘܐܲܝܟ ܕܲܒܼܚܲܡܪܵܐ ܪܘܝܼ ܒܲܚܛܝܼܬܼܵܐ ܘܲܛܥ̣ܵܐ ܗܵܘܢܹܗ.", ":ܠܵܐ ܟܸ̇ܠܩܲܪܨܐ ܢܩܸܦ ܚܲܛܵܝܐ ܒܝܲܕ ܣܘܥܪ̈ܢܘܗܝ", "ܘܥܲܡܹܗ ܐܘܓܼܪ ܒܲܪ̈ܓܼܝܵܓܼܵܬܼܵܐ ܕܠܵܐ ܝܘܼܬܼܪ̈ܵܢܹܐ.", ":ܚܙܝܼܪܹ̈ܐ ܕܲܟܼܬܼܝܼܒܼ ܕܲܪܥܵܐ ܡܲܓ̇ܢ ܕܠܵܐ ܬܼܘܪܣܵܝܵܐ", "ܦܘܼܠܚܵܝܢ ܥܵܘܠܵܐ ܠܵܐ ܗ̄ܘ̣ ܕܠܝܬܿ ܝܘܼܬܼܪܵܢܵܐ ܠܲܕܼܒܹܗ ܦܵܠܲܚ̇.", ":ܗܵܝ̇ ܬܘܼܒܼ ܕܐܸܡ݂ܲܪ ܕܡܸܬܼܪܲܓܲܪܓܼ ܗ̄ܘ̣ܵܐ ܕܢܸܡܠܹܐ ܟܲܪܣܹܗ", "ܪܸܓܿܘܲܐ ܗ̄ܝ̣ ܒܝܼܫܬܐ ܕܲܫܟܼܝܼܪ̈ܵܬܐ ܕܠܵܐ ܡܸܣܬܲܒܼܥ̈ܲܢ.", ":ܚܪ̈ܘܼܒܐ ܕܹܝܢ ܙܢ̈ܝܐ ܐܢܘܿܢ ܕܐܵܣܘܿܛܘܼܬܼܵܐ", "ܕܲܟܼܡܵܐ ܕܦܵܗܹ̇ܐ ܠܹܒܐ ܒܥܵܘ̣ ܠܵܐ ܬܘܼܒܼ ܡܸܬܼܝܥܲܢ.", ":ܗܵܟܲܢ ܣܥܪܵܢ ܚܛܝܼܬܼܵܐ ܟܠܫܵܥ ܨܝܕܼ ܩܵܪ̈ܝܼܒܹܝܗ̇", "ܕܲܡܓܲܪܓܵܐ ܠܹܗ ܠܠܸܒܵܐ ܠܡܸܗܪܲܓܼ ܒܲܕܼܠܵܐ ܦܲܐܝ̈ܢ.", ":ܐܲܝܟ ܙܵܢܝܼܬܼܵܐ ܡܚܵܘܝܵܐ ܐܵܦܹ̈ܐ ܕܙܲܠܝܼܠܘܼܬܼܵܐ", "ܘܲܚܠܦ ܓܘܼܫܡܵܐ ܥܵܐ̇ܠܵܐ ܡܙܲܢܝܵܐ ܥܲܡ ܪܸܥܝܵܢܵܐ.", "ܢܕܼܝܼܕܼ ܫܘܼܚܵܛܵܗ̇ ܡ̣ܢ ܚܲܝܘ̈ܬܼܵܐ ܙ̈ܠܝܼܠܵܬܐ.", "ܘܲܛܡܹܐ ܢܩܦܵܗ̇ ܡ̣ܢ ܕܲܒܼܥܲܝܼܪܵܐ ܕܠܵܐ ܒܘܼܝܵܢܵܐ.", ":ܥܲܡܵܗ̇ ܙܲܢܝܼ ܒܪܵܐ ܐܵܣܘܿܛܵܐ ܕܦܲܪܚ ܢܸܟܼܣܘ̈ܗܝ", "ܘܗ̤ܝ ܛܲܡܵܐܬܹܗ ܒܫܵܘܬܵܦܘܼܬܼܵܐ ܕܲܕܼܠܵܐ ܢ̇ܡܘܿܣܝ.", ":ܚܘܼܒܵܗ̇ ܦܲܪܫܹܗ ܠܚܘܼܒܵܐ ܕܢܲܦ̣ܫܹܗ ܡ̣ܢ ܝܵܠܘܿܕܹܗ", "ܘܲܒܼܥܸܢܝܵܢܵܗ̇ ܛܥ̣ܵܐ ܥܸܢܝܵܢܵܐ ܕܪܸܚܡܲܬܼ̇ ܐܲܒܼܘܼܗܝ.", ":ܗ̤ܝ ܡܣܟܿܢܬܼܗ ܡ̣ܢ ܒܘܼܝܵܢܵܐ ܐܲܝܟ ܕܡ̣ܢ ܢܸܟܼܣܹ̈ܐ", "ܘܗ̤ܝ ܫܥܒܕܬܗ ܠܥܲܒܼܕܘܼܬܼ ܥܵܘ̣ܠܵܐ ܕܒܹܝܐܼ ܦܘܼܟܪ̈ܝܐ.", ":ܦܘܼܠܚ̈ܢ ܥܲܒܼ̈ܕܐ ܦܠܲܚ̣ ܒܲܪܚܹܐܪܹ̈ܐ ܥܲܡ ܣܩܘܪܗ", "ܘܥܲܡ ܚܝܘ̈ܬܐ ܟܕܼܢܹܗ ܒܥܲܡ̈ܠܹܐ ܘܲܒܼܬܼܘܼܪܣܵܝܵܐ.", ":ܕܠܵܐ ܚܵܘܣܵܐ ܦܠܲܚ̣ ܒܹܗ ܒܝܼܫܵܐ ܒܒܲܪ ܓܵܠܘܼܬܼܵܐ", "ܘܠܵܐ ܟܸܪܝܲܬ̤ ܠܹܗ ܥܲܠ ܡܘܼܟܵܟܹܗ ܕܫܝܼܛ ܗ̄ܘ̣ܵܐ ܘܲܒܼܣܹܐ.", ":ܗܸܕܝܘܿܛܵܐܝܼܬܼ ܝܼܩܲܪ ܐܵܦ ܗܘ̤ ܠܲܡܲܨܲܥܪܢܹܗ", "ܘܠܵܐ ܦ̣ܪܲܫ ܘܝܼܕܲܥ ܕܐܲܝܟܲܢ ܬܵܥܸ̇ܫ ܘܠܡ̇ܢ ܦܵܠ̇ܚ.", ":ܐܲܝܟ ܕܲܒܼܫܸܢܬܼܵܐ ܛܒܼܝܼܥܝܼܢ ܗ̄ܘ̣ܵܘ ܙܵܘܥܲܝ̈ ܢܲܦ̣ܫܹܗ", "ܘܠܵܐ ܡܲܪܓܸܿܫ ܗ̄ܘ̣ܵܐ ܒܝܲܩܝܼܪܘܬܼܵܐ ܕܥܲܡ̇ܠܹܗ ܩܲܫܝܵܐ.", ":ܐܲܝܟ ܕܲܒܼܚܲܡܪܵܐ ܪܘܹܐ ܠܸܒܹܿܗ ܗܘ̤ܵܐ ܒܲܪ̈ܓܼܝܼܓܼܬܐ", "ܘܠܵܐ ܚܵܐ̇ܘ ܗ̄ܘ̣ܵܐ ܒܫܟܼܝܼܪ̈ܬܐ ܕܣܲܢܝܘܼܬܼ ܢܲܦܫܹܗ.", ":ܒܲܕܼܡܘܼܬܼ ܡܝܼܬܼܵܐ ܪܡܹܐ ܗ̄ܘ̣ܵܐ ܒܥܵܘ̣ܠܵܐ ܕܣܵܢܝܘܼܬܼ ܢܲܦ̣ܫܹܗ", "ܘܒܼܵܪܡ ܗ̄ܘ̣ܵܐ ܠܹܗ ܣܵܣܵܐ ܕܚܲܫܹ̈ܐ ܘܠܵܐ ܡܲܪܓܸܿܫ ܗ̄ܘ̣ܵܐ.", ":ܣܪܝܼ ܘܐܸܬܼܒܲܣܒܲܣ ܟܠܹܗ ܒܟܼܠܹܗ ܒܪ̈ܓܼܝܼܓܼܵܐ", "ܘܠܵܐܦܵܫܲܬ̤ ܒܹܗ ܡܢܵܬܐ ܕܚܲܝܹ̈ܐ ܘܕܲܚܘܼܠܡܵܢܵܐ.", ":ܛܒܲܥ ܘܐܹܫܬܲܬܲܩ ܒܟܹܐܒܼܵܐ ܩܲܫܝܵܐ ܕܐܲܓܼܪ ܨܐܕܼܵܘܗܝ", "ܥܕܲܡܵܐ ܕܲܩܪ̣ܵܝܥܝ ܟܝܵܢܵܐ ܒܫܸܬܼܩܵܐ ܘܡܲܠܸܠ ܥܲܡܹܗ.", ":ܒܲܕܼܡܘܼܬܼ ܥܘܒܼܝܣܵܐ ܕܒܼܨܗ̇ ܟܝܵܢܵܐ ܠܦܵܪܘܿܫܘܼܬܹܗ", "ܘܢܵܕܼ ܡ̣ܢ ܫ̣ܠܝܐ ܘܲܚ̣ܙܵܐ ܩܢܘܿܡܹܗ ܕܣܵܢܹ̇ܐ ܒܵܥܘܠܵܐ.", ":ܚܙ̣ܵܐ ܕܲܡܒܼܵܣܒܲܣ ܦܲܓܼܪܹܗ ܘܢܲܦ̣ܫܹܗ ܒܫܘܼܚܢܵܐ ܕܥܵܘܠܵܐ", "ܘܚܲܫ̣ ܘܐܸܬܿܬܲܢܲܚ ܥܲܠ̣ ܚܘܼܒܵܠܹܗ ܕܲܕܠܵܐܚܵܘܣܵܢ.", "ܐܲܝܠܸܠ ܘܲܒܼܟ̣ܵܐ ܒܩܵܠ ܚܸܢܵܓܼܵܬܼ̈ܐ ܪ̈ܥܘܿܡܵܬܼܵܐ:", "ܘܗܘ̤ ܠܹܗ ܐܸܡ݂ܲܪ ܕܐܲܝܟܵܐ ܐܢ̄ܬܿ ܝܲܨܪ̈ܐ ܕܒܼܝܼ ܦܵܪܘܿܫܵܐ.", ":ܐܲܝܟܵܐ ܐܢ̄ܬܿ ܡܲܕܥܝܼ ܩܢܹܐ ܚܸܟܼܡ̈ܬܐ ܕܦܵܪܘܿܫܘܼܬܼܵܐ", ":ܕܲܗܘ̤ܝܬܿ ܚܲܪܫܵܐ ܘܠܵܐ ܐܸܬܼܒܲܩܝܼܬ̇ ܒܫܝܼܛܘܼܬܼ ܢܲܦ̣ܫܵܟ", ":ܐܲܝܟܵܐ ܐܢ̄ܬܿ ܪܸܥܵܝܢܝ ܐ̄ܚܝܵܢܵܐ ܕܥܝܼܪܹ̈ܐ ܥܝܼܪ̈ܲܝ ܟܠܫܵܥ", "ܕܥܲܠ̣ܘ ܓܼܝܣܹ̈ܐ ܘܚܲܠܸܨܘ ܥܘܼܬܼܪܵܟ ܘܠܵܐ ܚܲܫ̣ܬܿ ܘܐܲܪܓܸܿܫܬܿ.", ":ܐܲܝܟܲܬܿ ܗܵܘܢܵܐ ܗܲܢܝܘܼܟ ܦܲܓܼܪܵܬ ܡܕܲܒܲܪ ܪܸ̈ܓܼܫܹܐ", "ܕܒܛܸܠ ܪܲܗܛܵܐ ܕܩܲܠܝܼܠܘܼܬܼܵܟ ܘܚ̣ܵܒܬ̇ ܒܵܐܓܼܘܿܢܵܐ.", ":ܐܲܝܟܲܬ̇ܝ ܢܲܦ̣ܫܵܐ ܢܸܒ̣ܥܵܐ ܕܡܲܫܩܸܐ ܚܲܝܹ̈ܐ ܠܦܲܓܼܪܵܐ", "ܕܓܼܙܝ̈ ܚܸܟܼܡܵܬܹܟܼ̈ܝ ܘܐܵܘܦܝܼ ܫܸܩܝܵܐ ܕܡܠܝܼܠܘܼܬܹܟܼܝ.", ":ܐܲܝܟܵܐ ܐܲܢ̄ܬܿ ܗܘ̤ ܠܹܗ ܫܲܐܸ̄ܠ ܡܝܸܬܼܵܐ ܕܡܝܼܬܼ ܗ̄ܘ̣ܵܐ ܒܥܵܘ̣ܠܵܐ", "ܒܹܝܬܼ ܚܲܝܹ̈ܐ ܐ̄ܢܵܐ ܐܵܘ ܒܹܝܬܼ ܡܸܝܼ̈ܬܹܐ ܠܵܐ ܝܵܕ̇ܥ ܐ̄ܢܵܐ.", ":ܒܚܲܫܵܐ ܪܲܒܵܐ ܡܸܬܿܬܲܢܲܚ ܗ̄ܘ̣ܵܐ ܥܲܠ ܡܘܼܟܵܟܹܗ", "ܘܫܲܪܝܼ ܡܨܲܚܹܐ ܠܥ̇ܘ̣ܠܵܐ ܕܲܫܒ̣ܵܝܗܝ ܘܚܲܠ̣ܨܘ̄ ܥܘܼܬܼܪܹܗ.", ":ܐܘܗ̇ ܡ̣ܢ ܥܵܘ̣ܠܵܐ ܩܥ̣ܵܐ ܚܲܛܵܝܵܐ ܡܲܪܝܼܪܵܐܝܼܬܼ", ":ܕܒܲܕܲܪ ܢܸܟܼܣܲܝ̈ ܘܥܒܼܕܢܝ ܓܘܼܚܟܵܐ ܒܹܝܬܼ ܝܵܕܘܿܠܲܝ̈", ":ܐܘܗ̇ ܡ̣ܢ ܣܵܢܐܵܐ ܕܣܢܹܐ ܘܡܲܣܢܹܐ ܠܲܕܼ ܢܵܩܸ̇ܦ ܠܹܗ", ":ܕܥܒܼܕܢܝ ܣܢܝܵܐ ܘܲܫܟܼܝܼܪ ܐܲܦܹ̈ܐ ܠܥܹܝܢ ܚܲܙܵܝܹ̈ܐ", ":ܐܘ̣ܗ̇ ܡ̣ܢ ܛܲܡܲܠܐ ܕܛܡܐ ܟܠܹܗ ܘܲܡܛܲܡܐܹܐ ܟܠ", "ܕܛܲܡܲܐ ܙܵܘܥܲܝ̈ ܒܝܲܕ ܥܸܢܝܵܢܵܐ ܕܲܫܟܼܝܼܪ̈ܵܬܹܗ.", ":ܐܘܗ̇ ܟܡܵܐ ܡܲܪܝܼܪ ܦܘܼܠܚܵܢ ܥܵܘܠܵܐ ܘܝܲܩܝܼܪ ܢܝܼܪܹܗ", "ܘܲܣܪܝܼܩ ܥܵܡܠܹܐ ܕܐܲܝܢܵܐ ܕܡܵܘܓܲܪ ܥܲܡ ܚܲܪܡܘܼܬܹܗ.", ":ܐܘܗ ܟܡܵܐ ܣܲܡܝܵܐ ܠܵܐ ܝܼܕܲܥܬܼܵܐ ܘܒܼܝܼܫ ܥܸܢܝܵܢܵܗ̇", "ܕܲܡܣܲܡܝܵܐ ܠܹܗ ܠܟܼܠܹܗ ܐ̄ܢܵܫܵܐ ܡ̣ܢ ܘܵܠܝܼܬܼܵܐ.", ":ܠܵܐ ܝܼܕܲܥܬܼܵܐ ܥܒܕܬܢܝ ܣܲܡܝܵܐ ܘܚܲܣܝܼܪ ܗܵܘܢܵܐ", "ܘܗ̤ܝ ܒܲܕܲܪܬܹܗ ܠܥܘܼܬܼܪܵܐ ܕܲܡܛ̣ܵܢܝ ܡ̣ܢ ܒܹܝܬܼ ܐܲܒܼܘܼܢ.", ":ܗܝ̤ ܣܲܪܩܬܼܵܢܝ ܡ̣ܢ ܡܲܪ̈ܗܵܛܹܐ ܘܡ̣ܢ ܒܘܼܝܵܢܵܐ", "ܘܗܵܐ ܚܵܝܹ̇ܐ ܐ̄ܢܵܐ ܒܐܘܼܟܼܠܵܐ ܫܝܼܛܵܐ ܕܡ̣ܢ ܚܲܪ̈ܘܼܒܸܐ.", ":ܟܡܵܐ ܐܲܓܼܝܼܪܹ̈ܐ ܕܚܵ̇ܐܹܝܢ ܡܲܓ̇ܢ ܐܝܼܬܼ ܒܹܝܬܼ ܐܲܒܼܘܢ", "ܘܐܸܢܵܐ ܗܪܟ̇ܐ ܠܟܸܦܢܝ ܐ̇ܒܸܕܼ ܐ̄ܢܵܐ ܒܠܵܐ ܝܼܕܲܥܬܐ.", ":ܟܡܵܐ ܐܝܼܬܼ ܕܵܐܟ̇ܠܝܼܢ ܡ̣ܢ ܬܵܘܬܵܪܹ̈ܐ ܕܦܵܬܼܘܪܹܗ ܕܐܵܒ̣ܝ", "ܘܐܸܠܵܐ ܨܪܝܼܟ ܐ̄ܢܵܐ ܡ̣ܢ ܡܵܙܘܿܢܵܐ ܘܠܵܐ ܐ̄ܢܵܫ ܡܪܘܼܚ.", ":ܐܹܩܘܼܡ ܐܹܙܲܠ ܠܘܵܬܼ ܗ̇ܘ ܐܲܒܼܵܐ ܕܝܼܠܝܼ ܘܲܕܝܼܠܝ ܘܲܕܼܟܼܠܐ", "ܘܐܹܡܲܪ ܕܲܚܛ̇ܝܹܬܼ ܠܥ̣ܠ ܒܫܲܡܲܝܵܐ ܘܲܩܕܼܵܡ ܐܲܦܝ̈ܟ.", ":ܕܲܚܛܝܹ̇ܬܼ ܐܘܕܹܐ ܠܵܐ ܗ̄ܘ̣ܵܐ ܒܩܲܠܝܼܠ ܐܸܠܵܐ ܒܣܲܓܿܝܼ", "ܕܛܸܥܡܹ̇ܬܼ ܚܘܼܒܵܟ ܘܒܲܕܪܹ̈ܬܼ ܥܘܼܬܼܪܵܐ ܕܒܲܣܝܼܡܘܼܬܼܵܟ.", ":ܚܛܝܹ̇ܬܼ ܐܹܡܲܪ ܠܹܗ ܘܠܵܐ ܫܵܘܹ̇ܐ ܐ̄ܢܵܐ ܕܲܒܼܪܵܟ ܐܸܬܼܩܪܹܐ", "ܥܒܸܕܲܝܢܝ ܡܸܟܲܝܠ ܐܲܝܟ ܐܲܓܼܝܼܪܹ̈ܐ ܘܐܸܚܹܐ ܒܛܲܝܒܿܘܼ.", ":ܗܵܠܹܝܢ ܡܲܠܸܠ ܗܘ̤ ܥܲܡ ܢܲܦ̣ܫܹܗ ܒܪܵܐ ܐܣܘܿܛܵܐ", "ܘܫܲܪܝܼ ܕܢ̣ܪܕܹܐ ܒܲܬܼܘܵܬܼ ܢܲܦ̣ܫܵܐ ܠܘܵܬܼ ܝܵܠܘܿܕܹܗ.", ":ܩܸܢܛܵܐ ܘܚܘܼܒܵܐ ܡܠܹܐ ܗ̄ܘ̣ܵܐ ܠܸܒܹܿܗ ܟܲܕܼ ܪܵܕܹܐ ܗ̄ܘ̣ܵܐ", "ܩܸܢܛܵܐ ܡܕܲܚܸܠ ܘܚܘܼܒܵܐ ܡܓܲܪܸܓܼ ܕܐܲܚܨܦ ܘܲܫܐܸܠ.", ":ܩܸܢܛܵܐ ܕܚܵܘ̈ܒܵܘܗܝ ܡܣܲܪܸܕܼ ܗ̄ܘ̣ܵܐ ܠܹܗ ܡ̣ܢ ܕܲܠܡܸܦܢܵܐ", "ܘܪܸܚܡܲܬܼ ܐܲܒܼܘܼܗܝ ܡܚܲܦܛܵܐ ܗ̄ܘ̣ܵܬܼ ܠܹܗ ܕܠܵܐ ܬܸܬܼܡܲܬܲܢ.", ":ܪܸܚܡܲܬܼ ܚܘܼܒܵܐ ܥܸܠܒܲܬܼ ܣܲܓܿܝܼ ܛܵܒܼ ܡ̣ܢ ܩܸܢܛܵܐ", "ܘܐܸܚܕܬ̤ ܒܐܝܼܕܼܵܘ̈ܗܝ ܘܚܲܝܠܲܬ̤ ܙܵܘܥܵܘ̈ܗܝ ܕܠܵܐ ܢܸܬܼܪܲܦܹܐ.", ":ܦܢ̣ܵܐ ܐܲܒܿܝܼܕܼܵܐ ܒܐܘܼܪܚܵܐ ܕܲܢܦ݂ܲܩ ܡ̣ܢ ܒܹܝܬܼ ܐܲܒܼܘܼܗܝ", "ܘܲܬܼܪܲܨ ܢܝܼܫܵܐ ܕܲܬܼܝܵܒܼܵܘܼܬܼܵܐ ܠܫܘܼܠܵܡ ܐܘܼܪܚܹܗ.", ":ܚ̣ܙܵܐܘܼܗܝ ܪ̈ܵܚܡܹܐ ܕܟܲܕܼ ܪܵܕܹܐ ܗ̄ܘ̣ܵܐ ܠܘܼܥܲܕܼܵܐ ܕܫܲܝܢܵܐ", ":ܘܲܢܦܩ̣ܘ ܠܐܘܼܪܥܹܗ ܕܲܢܒܼܝܼܐܘܼܢܵܝܗܝ ܡ̣ܢ ܟܪܝܼܘܼܬܼܵܐ", "ܚܙ̣ܵܝܗܝ ܗܵܘ̣ ܪܸܡܙܵܐ ܕܲܚܙܵܐ ܗܘ̣ܵܐ ܠܹܗ ܥܲܕܼܠܵܐ ܢܸܦܘܿܩ.", "ܘܲܣܘܲܚ ܠܐܘܼܪܥܹܗ ܘܥܲܦܸܩ ܢܲܫܩܹܗ ܚܘܼܒܵܢܵܐܝܼܬܼ.", ":ܚܙܝܗܝ ܕܲܡܛܲܪܲܦ ܘܲܠܙܹܐ ܘܲܫܚܝܼܩ ܒܥܲܡ̈ܠܹܐ ܕܥܵܘܠܵܐ", "ܘܚܣ ܥܲܠ ܫܸܦܠܹܗ ܘܥܲܠ ܡܘܼܟܵܟܹܗ ܕܒܹܝܬܼ ܢܘܼܟܼܪ̈ܝܐ.", ":ܚ̣ܙܝܗܝ ܕܲܡܲܒܿܣܒܲܣ ܒܚܒܪ̈ܬܼܵܐ ܕܣܵܡ̣ ܒܹܗ ܒܝܼܫܵܐ", "ܘܥܲܨܒܹܗ ܒܪ̈ܲܚܡܹܐ ܘܐܲܫܝܼܓܼ ܡܸܢܹܗ̇ ܫܘܼܚܬܐ ܕܥܵܘ̣ܠܵܐ.", ":ܚ̣ܙܵܝܗܝ ܕܲܡܟܿܬܲܡ ܦܲܓܼܪܹܗ ܘܢܲܦ̣ܫܹܗ ܒܪ̈ܓܝܠܬܐ", "ܘܪܣ̣ ܥܲܠ ܟܠܹܗ ܡ̈ܝܬܐ ܕܟܼܝ̈ܐ ܕܐܪܵܙ ܫܘܼܒܼܩܵܢܵܐ.", ":ܚ̣ܙܵܝܗܝ ܕܲܚܓܝܼܪܵܐ ܦܪܗܣܝܼܵܐ ܕܡܸܠܲܬܼ ܦܘܼܡܹܗ", "ܘܫܲܪܝܼ ܡܬܲܪܓܸܿܡ ܩ̈ܠܐ ܕܡܠܹܝܢ ܠܘ̣ܒ̣ܵܒ ܢܲܦ̣ܫܵܐ.", ":ܗܵܢܵܐ ܠܲܡ ܒܹܪܝ ܡܝܼܬܼܵܐ ܗ̄ܘ̣ ܕܲܬܼܪܹܝܢ ܕܲܚ̣ܝܵܐ ܘܲܦ̣ܢܵܐ", "ܘܥܪܒܵܐ ܕܐܒܼܕ ܡ̣ܢ ܡܪܓܼܝܵܬܐ ܘܗܵܐ ܐܸܫܟܚܬܗ.", "ܫܒܪ ܪܸܥܝܵܢܵܐ ܫܡ̣ܥ ܩܵܠ ܣܲܒܼܪܵܐ ܕܐܲܟܼܪܸܙ ܐܲܒܼܘܼܗܝ.", "ܘܫܲܪܝܼ ܡܠܲܓܼܠܸܓܼ ܪܵܥܘܿܡܵܐܝܼܬܼ ܥܲܡ ܝܵܠܘܿܕܹܗ.", ":ܫܡ݂ܲܥ ܕܐܝܼܬܼ ܣܲܒܼܪܵܐ ܕܚܵܐܹܝ̇ܢ ܡ[...]ܐ ܕܡܝܼܬܼܘ ܒܲܚܛܝܼܬܼܵܐ", "ܘܫܲܪܝܼ ܕܲܢܦܝܼܣ ܕܕܼܵܡ ܢܸܬܲܢܲܚܡ ܡ̣ܢ ܣܢܝ̈ܬܗ.", ":ܐܵܒܼܝ ܠܲܡ ܣܸܪܚܹ̇ܬܼ ܘܚܲܛܹܝ̇ܬܼ ܣܲܓܿܝܼ ܕܠܵܐ ܡܘܼܒܚ̈ܵܬܼܵܐ", "ܘܠܵܐ ܫܵܘ̇ܐ ܐ̄ܢܵܐ ܕܐܲܩܪܹܐ ܠܲܩܢܘܿܡܝ ܒܫܸܡ ܝܵܪܘܿܬܼܵܐ.", ":ܠܵܐܙܵܕ̇ܩ ܠܹܗ ܠܠܵܐ ܒܲܪ ܚܹܐܪܹ̈ܐ ܫܡܵܐ ܕܲܒܼܢ̈ܝܐ", "ܘܠܵܐ ܘ̈ܠܹܐ ܠܹܗ ܠܲܥܒܼܵܕ ܥܵܘ̣ܠܵܐ ܠܡܸܬܼܚܲܪܵܪܘ.", ":ܠܵܐ ܦܵܐܝܵܐ ܠܹܗ ܠܲܣܢܹܐ ܢܲܦ̣ܫܵܐ ܚܹܐܪܘܼܬܼ ܢܲܦ̣ܫܵܐ", "ܘܠܵܐ ܠܗܸܕܼܝܘܿܛܵܐ ܠܡܹܐܚܲܕ ܫܲܒܼܛܵܐ ܕܪܹܫܵܢܘܼܬܼܵܐ.", ":ܒܨܝܼܪ ܐ̄ܢܵܐ ܣܲܓܿܝܼ ܡ̣ܢ ܕܐܹܬܼܟܲܢܹܐ ܝܪܬܵܐ ܘܲܒܼܪܵܐ", "ܘܠܵܐ ܣܵܦܸܩ̇ ܐ̄ܢܵܐ ܠܡܸܣܲܒܼ ܕܲܪܓܼܐ ܕܠܵܐ ܡ̇ܝܘ̈ܬܹܐ.", ":ܗܒ̣ ܠܝܼ ܕܐܸܦܠܘܿܚ ܒܲܠܚܸܡ ܝܵܘܡܵܐ ܐܲܝܟ ܢܘܼܟܼܪܵܝܵܐ", "ܘܐܹܣܲܒܼ ܦܪܣܵܐ ܥܲܡ ܐܲܓܼܝܼܪܹ̈ܐ ܕܲܒܼܵܓܼܘܼ ܒܝܼܬܼܵܟ.", ":ܘܐܸܢ ܠܵܐ ܡܲܨܝܵܐ ܕܐܘܓܪ ܘܐܸܦܠܘܿܚ ܘܐܸܣܲܒܼ ܐܲܓܼܪܵܐ", "ܐܲܫܘܵܢܝ ܕܐܸܣܲܒܼ ܙܕܼܩܵܐ ܒܛܲܝܒܿܘܼ ܐܲܝܟ ܡܸܣܟܹܿܢܵܐ.", ":ܝ̇ܕܥ̇ ܐ̄ܢܵܐ ܓܹܝܪ ܕܚܵܒܹ̇ܬܼ ܣܲܓܿܝܼ ܠܒܲܪ ܡ̣ܢ ܛܲܟܼܣܵܐ", "ܘܠܵܐ ܣܦܸܩ̇ ܐ̄ܢܵܐ ܠܘܵܬܼ ܦܘܼܪܥܵܢܵܐ ܕܚܵܘܒܲܬܼ ܚܵܘܒܿܝ̈.", ":ܠܵܐ ܛܵܥܝܵܐ ܠܝܼ ܕܪܲܒܵܐ ܗ̄ܝ̣ ܣܲܟܼܠܘܬܼܝ ܡ̣ܢ ܕܲܠܡܸܫܒܲܩ", "ܘܲܙܥܘܿܪ ܝܲܡܵܐ ܕܢܫܝܼܓܼ ܡܘܼܡܹ̈ܐ ܣܢܝ̈ܐ ܕܲܩܢܘܿܡܝ.", ":ܠܲܝܬܿ ܬܘܼܒܼ ܣܲܡ̇ܐ ܕܡܨܸܐ ܡܹܐܣܹܐ ܠܥܲܣܩܘܼܬܼ ܟܹܐܒܲܝ̈", "ܐܸܠܵܐ ܪ̈ܲܚܡܹܐ ܕܐܲܒܼܵܐ ܕܝܠܕܢܝ ܒܲܥܒ̣ܵܕܼ ܐܝܼܕܼܵܘ̈ܗܝ.", ":ܒܗܵܠܹܝܢ ܩ̈ܠܐ ܡܒܲܟܹܿܐ ܗ̄ܘ̣ܵܐ ܠܵܗ̇ ܠܡܝܼܬܼܘܼܬܼ ܢܲܦ̣ܫܹܗ", "ܘܠܵܐ ܫܠ̇ܐ ܗ̄ܘ̣ܵܐ ܡ̣ܢ ܬܸܟܢܚ̈ܬܵܐ ܕܥܲܠ ܣܘܼܪ̈ܚܵܢܵܘܗܝ.", ":ܐܸܒܸܠܵܐ ܪܲܒܵܐ ܥ̣ܒܲܕܼ ܥܲܠ ܥܵܘܠܹܗ ܐܲܝܟ ܕܥܲܠ ܡܝܼܬܼܵܐ", "ܘܲܒܼܚܸܢܵܓܼܵܬܼ̈ܐ ܒܟܼܗ̇ ܠܲܚܛܝܼܬܹܗ ܪܵܥܘܼܡܵܐܝܼܬܼ.", ":ܒܟܼܝܵܐ ܪܲܒܵܐ ܡܠܹܐ ܗ̄ܘ̣ܵܐ ܦܘܼܡܹܗ ܥܲܡ ܪܸܥܝܵܢܹܗ", "ܘܕܸܡ̈ܥܹܐ ܕܚܲܫܵܐ ܡܸܫܬܦܥ̈ܢ ܗ̄ܘ̣ܵܝ̈ ܡ̣ܢ ܒܵܒ̈ܬܼܗ.", ":ܒܩܵܠ ܚܸܢܓܼܵܬܹ̈ܗ ܬܼܗ݂ܲܪ ܝܠܘܼܕܗ ܘܟܸܢܫ̈ܝ ܪܵܘܡܵܐ", "ܫܲܕܪ ܨܹܐܕܼܵܘܗܝ ܚܢܵܢܵܐ ܘܪ̈ܲܚܡܹܐ ܕܲܢܫܲܐ ܠܘܼܢܵܝܗܝ.", "ܫܠܝܼ ܚܲܛܵܝܵܐ ܩܥ̣̇ܘ ܠܹܗ ܪ̈ܲܚܡܹܐ ܘܠܵܐ ܫܠܹ̇ܐ ܗ̄ܘ̣ܵܐ܀", "ܕܗܵܐ ܦܩܲܕܼ ܐܲܒܼܘܼܟ ܕܲܢܬܲܠܚܘܼܢܝܗܝ ܠܐܸܫܛܵܪ ܚܵܘܒܲܝ̈ܟ.", ":ܫܠܝܼ ܠܵܐ ܬܸܒܼܟܹܿܐ ܘܬܸܫܚܘܿܩ ܐܲܢ̄ܬܿ ܠܵܟ ܘܲܠܝܼܠܵܘܕܼܵܟ", "ܕܗܵܐ ܐܵܦ ܐܲܒܼܘܼܟ ܚܲܫ̣ ܘܐܸܬܿܬܲܢܲܚ ܥܲܠ ܚܸ̈ܢܵܓܼܬܼܵܟ.", ":ܚܙ̣ܵܐ ܝܵܠܘܿܕܹܿܗ ܕܠܵܐ ܣܦ݂ܲܩܘ ܪ̈ܲܚܡܹܐ ܕܲܢܫܲܠܘܼܢܵܝܗܝ", "ܘܗܘ̤ ܒܲܩܢܘܿܡܹܗ ܢܦ݂ܲܩ ܘܐܲܦܝܼܣܹܗ ܕܦܘܼܫ ܡ̣ܢ ܒܸܕܼܝܵܐ.", ":ܦܘܼܫ ܠܵܐ ܬܸܒܼܟܹܿܐ ܥܲܠ ܐܲܒܼܕܵܢܵܐ ܕܩܲܕܼܡܝܼ̈ܬܐ", "ܕܐܝܼܬܼ ܒܹܝܬܼ ܐܲܒܼܘܼܟ ܥܘܼܬܼܪܵܐ ܪܲܒܵܐ ܕܠܵܐ ܡܸܣܬܲܝܲܟ.", ":ܦܘܼܫ ܠܵܐ ܬܸܟܼܪܹܐ ܥܲܠ ܣܘܼܪ̈ܚܵܢܹܐ ܕܠܵܐ ܝܼܕܲܥܬܼܵܟ", "ܕܪܲܒܿܘܼ ܥܵܘܠ̣ܵܐ ܘܐܲܝܟ ܠܵܐ ܡ̣ܕܹܡ ܚܫܝܼܒܼ ܠܝܼ ܕܐܸܥܛܝܼܘܗܝ.", ":ܝܵܕܥ̇ ܗ̄ܘ̣ܵܬܼ̇ ܓܹܝܪ ܥܲܕܼܠܵܐ ܬܸܦܘܿܩ ܕܡܸܚܛܵܐ ܚܵܙܹ̇ܐ ܐܢ̄ܬܿ", "ܘܓܲܠܝܵܐ ܗ̄ܘ̣ܵܬܼ ܠܝܼ ܕܘܼܝܵܘܒܸܿܕܼ ܗ̄ܘ̣ܵܬ̇ ܠܵܗ̇ ܠܥܘܼܬܼܪܵܐ ܕܲܢܣܲܒܼ݂ܬ̇.", ":ܚܙܹܐ ܗ̄ܘ̣ܵܐ ܠܨܒܼܝܵܢܝ ܥܲܡ ܡܲܦܲܩܬܼܵܟ ܐܵܦ ܦܘܼܢܵܝܵܟ", "ܘܒܼܵܟ ܚܵܐ̇ܪ ܗܘܹ̇ܝܬܼ ܟܲܕܼ ܡܲܥܘܸܠ ܗܘ݂ܲܝܬ̇ ܘܟܲܕܼ ܬܵܐܸܒܼ̇ ܗ̄ܘ̣ܵܬ̇.", ":ܥܲܡܵܟ ܢܦ݂ܲܩܘ ܗ̄ܘ̣ܵܘ ܠܒܹܝܬܼ ܢܘܼܟܼܪ̈ܝܐ ܪ̈ܚܡܹܐ ܕܚܵܢܘܼܟ", "ܘܗܸܢܘ̣ܿܢ ܡܲܠܟܿܘܼܟ ܕܬܸܦܢܹܐ ܠܫܲܝܢܵܐ ܕܒܹܝܬܼ ܐܲܒܼܵܗܲܝ̈ܟ.", ":ܩܪܘܿܒܼ ܐܸܬܼܒܲܣܲܡ ܐܲܝܟ ܝܵܪܘܿܬܼܵܐ ܡ̣ܢ ܡܲܪ̈ܗܵܛܲܝܟ", "ܘܐܲܚܘܿܕܼ ܢܘܼܡܹ̈ܐ ܘܕܲܒܲܪ ܕܝܼܠܵܟ ܚܲܟܿܝܼܡܵܐܝܼܬܼ.", ":ܦܩ݂ܲܕܼ ܕܹܝܢ ܐܲܒ̣ܘܼܗܝ ܠܲܒܼܝܼ̈ ܥܲܠ ܪܘܼܡܪܵܡܹܗ", "ܕܲܢܟܲܠܠܘܼܢܵܝܗܝ ܒܲܫܡܵܐ ܘܕܲܪܓܼܵܐ ܕܫܸܡ ܝܵܠܘܿܕܹܗ.", ":ܐܲܦܩܸܘ ܐܸܣܛܠܵܐ ܕܙܲܩܪܘܼܗ̇ ܪ̈ܲܚܡܹܐ ܘܢܸܬܼܟܲܣܹܐ ܒܵܗ̇", "ܘܢܸܕܲܥ ܟܠܢܵܫ ܡ̣ܢ ܦܲܐܝܘܼܬܹܗ ܕܒܲܪ ܡ̇ܢ ܐܝܼܬܼܵܘܗܝ.", ":ܣܝܼܡܘ ܠܹܗ ܥܙܲܩܬܐ ܕܛܲܒܼܥܵܐ ܕܐܲܒܼܘܼܗܝ ܕܫܲܪܝܼܪ ܡ̣ܢ ܟܠ", ":ܕܢܸܚܙܘܢ ܥܒܕ̈ܐ ܘܲܒܼܢܲܝ̈ ܚܹܐܪܹ̈ܐ ܕܲܦܢ̣ܵܐ ܠܕܲܪܓܹܗ", ":ܢܸܣܐܢ ܒܸܪ̈ܓܼܠܵܘܗܝ ܫܪܵܪܵܐ ܕܲܟܼܝܵܐ ܕܠܵܐ ܡܸܬܲܕܲܓܲܠ", "ܘܲܢܕܘܼܫ ܪܹܫܵܐ ܕܲܒܼܥܸܠܕܲܪܵܐ ܕܒܲܙ ܡܲܪ̈ܗܵܛܵܘܗܝ.", ":ܩܛܘܿܠܘ ܬܘܼܒܼ ܬܵܘܪܵܐ ܕܢܸܬܼܒܲܣܲܡ ܒܹܗ ܗܘ̤ ܘܲܕܸܥܲܡܹܗ", "ܘܢܸܒܼܗܲܬ̣ ܣܵܢܠܵܐ ܕܝܲܗ̣̄ܒܼ ܠܹܗ ܐܘܼܟܼܠܵܐ ܕܡ̣ܢ ܚܲܪ̈ܘܼܒܹܐ.", ":ܫܠܸܡ ܒܥܵܪܵܕܼܵܐ ܡܸ̈ܠܹܐ ܕܐܲܒܼܘܼܗܝ ܐܲܝܟ ܡܵܐ ܕܲܦܩ݂ܲܕܼ", "ܘܫܲܪܝܼܘ ܚ̇ܕܹܝܢ ܥܲܒܼ̈ܕܹܐ ܘܚܹܐܪܹ̈ܐ ܒܝܘܿܡ ܦܘܼܢܵܝܹܗ.", ":ܗܵܘ̇ ܕܹܝܢ ܐܲܚܘܼܗܝ ܕܩܲܫܝܼܫ ܡܸܢܹܗ ܠܵܘ ܬܲܡ̇ܢ ܗ̄ܘ̣ܵܐ", "ܕܒܲܩܪܝܼܬܼܵܐ ܗ̄ܘ̣ܵܐ ܘܐܲܡܝܼܢ ܦܠ̇ܚ ܦܘܠܚܵܢ ܐܲܒܼܘܼܗܝ.", ":ܨܵܒܼܕܹܝܢ ܘܐܸܬ̣ܵܐ ܐܵܦ ܗܘ̤ ܒܝܵܘܡܵܐ ܕܦܢ̣ܐ ܐܲܚܘܗܝ", "ܘܲܚ̣ܙܵܐ ܕܲܥܒܼܝܼܕܼ ܒܣܵܡܵܐ ܪܲܒܵܐ ܒܝܘܿܡ ܦܘܸܢܵܝܹܗ.", ":ܐܲܟܼܪܝܼ ܣܲܓܿܝܼ ܐܲܚܵܐ ܕܲܚ̣ܙܵܐ ܦܘܼܢܵܝ ܐܲܚܘܼܗܝ", ":ܘܲܪܓܸܙ ܘܲܦܢ̣ܵܐ ܠܘܵܬܼ ܦܘܼܠܚܵܢܹܗ ܘܠܵܐ ܨܒ̣ܵܐ ܕܢܸܥܘܿܠ", ":ܫܸܡ݂ܲܥ ܕܹܝܢ ܐܲܒܸܘܗܝ ܘܲܢܦ݂ܲܩ ܨܹܐܕܵܘܗܝ ܕܢܸܒܼܥܹܐ ܡܸܢܹܗ", "ܐܲܝܟ ܡܵܐ ܕܲܢܦܲܩ ܠܘܩܒܸܿܠ ܐܲܚܘܼܗܝ ܒܚܘܼܒܵܐ ܘܪ̈ܲܚܡܹܐ.", ":ܒܹܪܝ ܠܵܐ ܬܸܟܼܪܹܐ ܕܲܦܢ̣ܵܐ ܐܲܚܘܼܟ ܠܒܹܝܬܼ ܐܲܒܼܵܗܵܘ̈ܗܝ", ":ܘܠܵܐ ܬܸܬܼܢܲܟܼܪܸܐ ܠܫܵܘܬܵܦܘܼܬܼܵܐ ܕܝܘܿܡ ܦܘܼܢܵܝܼܗ", ":ܦܲܢܝܼ ܐܵܦ ܗܘ̤ ܠܘܵܬܼ ܝܵܠܘܿܕܹܗ ܠܦܘܼܬܼ ܗܵܝ̇ ܕܐܲܦ̣ܝܼܣ", "ܘܚܵܘܝܼ ܚܘܼܒܹܿܗ ܕܲܟܼܡܵܐ ܝܲܩܲܪ ܠܨܸܒܼܝܵܢ ܐܲܒܼܘܼܗܝ.", ":ܗܵܐ ܟܡܵܐ ܙܲܒܼܢܵܐ ܦܵܠܚ̇ ܐ̄ܢܵܐ ܠܵܟ ܦܘܼܠܚܵܢ ܥܲܒܼ̈ܕܹܐ", "ܘܡܸܡܬܼܘܿܡ ܦܲܕܼܝܐ ܠܵܐ ܝܩܪܬܢܝ ܕܐܲܢܚ̣ܝ ܪ̈ܵܚܡܲܝ.", ":ܠܗܵܢܵܐ ܕܦܲܪܚ ܩܸܢܝܵܢ ܒܲܝܬܵܟ ܒܹܝܬܼ ܙܲܢܝ̈ܬܐ", "ܗܵܫܵܐ ܕܲܦܢ̣ܵܐ ܩܛܠ̣ܬ̇ ܠܹܗ ܬ̇ܘܪܵܐ ܕ̇ܕܼܠܵܐ ܫܵܘܹ̇ܐ.", ":ܒܸܪܝ ܟܠܡܸܕܡ ܕܝܼܠܝ ܕܝܼܠܵܟ ܗ̄ܘ̣ ܥܢ̣ܝܗܝ ܝܵܠܘܿܕܹܗ", "ܘܐܲܢ̄ܬܿ ܫܲܠܝܼܛܵܬ̇ ܥܲܠ ܡܲܪ̈ܗܛܝܼ ܐܲܝܟ ܩܲܫܝܼܫܵܐ.", ":ܠܡܸܚܕܲܐ ܝܵܘܡܵܢ ܙܵܕܸ̇ܩ ܗ̄ܘ̣ܵܐ ܠܵܟ ܘܠܲܡܫܲܒܵܚܘܼ", "ܕܐܲܚܘܼܟ ܡܝܼܬܼܵܐ ܦܢ̣ܵܐ ܘܐܸܬܼܢܲܚܲܡ ܡ̣ܢ ܛܵܠܝܘܼܬܹܗ.", ":ܫܲܚܩܹܗ ܣܲܓܿܝܼ ܐܵܦ ܗܘ̤ ܠܲܐܒܼܘܼܗܝ ܛܵܒܼ ܡ̣ܢ ܐܲܚܘܼܗܝ", "ܒܗܵܝ̇ ܕܐܸܬܼܥܲܕܲܠ ܕܥܲܠ ܡ̇ܢ ܚܵܢܹܗ ܠܛܵܥܝܵܐ ܕܲܦܢܵܐ.", ":ܥܲܝܛܵܐ ܪܲܒܵܐ ܣܒ݂ܲܠ ܡ̣ܢ ܝܲܠܕܘ̈ܗܝ ܗܘ̇ ܒܲܣܝܼܡܵܐ", "ܘܕܼܠܵܐ ܛܲܟܼܣܵܐ ܛܥ̣ܢ ܥܲܣܩܘܼܬܼܵܐ ܕܪܸ̈ܥܝܵܢܲܝܗܘܿܢ.", ":ܬܪܲܝܼܗܘܿܢ ܫܲܚܩܘܼܗܝ ܒܠܵܐ ܫܘܼܝܬܼܬܼܵܐ ܕܣܘܼܥܪ̈ܢܲܝܗܘܿܢ", "ܚܲܕܼ ܒܲܚܛܝܼܬܵܐ ܘܚܲܕܼ ܒܲܬܼܒܲܥܬܼܵܐ ܕܫܘܼܒܼܩܵܢ ܥܵܘ̣ܠܵܐ.", ":ܚܲܕܼ ܐܲܝܥܝܼܩܹܗ ܒܐܲܒܼܕܵܢ ܚܲܝ̈ܵܘܗܝ ܘܒܼܘܼܕܵܪ ܢܸܟܿܣܵܘ̈ܗܝ", "ܘܐܲܚܪܹܝܢ ܥܲܕܼ ܠܹܗ ܕܥܲܠ ܡ̇ܢ ܩܲܒܸܿܠ ܬܘܵܬܼ ܪܸܥܝܵܢܵܐ.", ":ܒܲܣܝܼܡܵܐܝܼܬܼ ܣܲܝܒܲܪ ܐܸܢܘܿܢ ܐܲܝܟ ܝܵܕܘܿܥܵܐ", "ܘܐܲܠܸܦ ܐܸܢܘܿܢ ܕܢܸܬܿܕܲܡܘܼܢ ܒܹܗ ܘܢܸܩܢܘܼܢ ܚܲܝܹ̈ܐ.", ":ܗܵܫܵܐ ܕܲܫܠܸܡ ܫܲܪܒܵܐ ܕܲܪܫܝܼܡ ܐ̄ܪܵܙܵܢܵܐܝܼܬܼ", "ܢܸܒܼܥܹܐ ܕܡܲܢ̣ܘܼ ܚܲܝܠܵܐ ܕܲܟܼܣܹܐ ܠܓܼܵܘ ܡ̣ܢ ܡܸ̈ܠܵܘܗܝ.", ":ܢܸܒܼܥܹܐ ܕܡܵܢܲܐ ܗ̄ܝ̣ ܗܵܝ̇ ܕܲܟܼܬܼܝܼܒܼܵܐ ܥܲܠ ܐܵܣܘܛܵܐ", "ܕܡܸܬܼܚܲܫܲܒܼ ܗ̄ܘ̣ܵܐ ܕܢܸܦܢܹܐ ܢܹܐܙܲܠ ܠܒܹܝܬܼ ܐܲܒܼܵܗܵܘ̈ܗܝ.", ":ܐܪܵܙ ܚ̈ܛܝܐ ܪܫܸܡ ܒܲܙܥܘܿܪܵܐ ܘܒܲܬܼܝܵܒܼܘܼܬܹܗ", "ܘܲܒܼܕܘܼܝܵܪܹܗ ܕܒܹܝܬܼ ܢܘܼܟܼܪ̈ܵܝܹܐ ܥܸܒܝܵܢ ܫܹܐܕܹ̈ܐ.", ":ܒܝܲܕܼ ܡܲܦܲܩܬܹܗ ܪܲܚܝܼܩܘܼܬܼܵܐ ܕܡ̣ܢ ܐܲܠܵܗܵܐ", "ܘܲܒܼܦܘܼܢܵܝܹܗ ܬܘܵܬܼܪܸܥܝܵܢܵܐ ܕܹܨܝܼܕܼ ܟܹܐܢܘܼܬܼܵܐ.", ":ܒܲܦܝܵܣ ܡܸܠܵܘ̈ܗܝ ܕܲܡܢ̣ܵܐ ܢܲܦ̣ܫܹܗ ܥܲܡ ܐܲܓܼܝܼܪܹ̈ܐ", "ܦܵܪܘܿܫܘܼܬܼܵܐ ܗ̄ܝ̣ ܕܕܲܝܢܵܐ ܗܝ̤ ܠܵܗ̇ ܒܐܲܝܠܹܝܢ ܕܲܚܛ̣ܵܬ̤.", ":ܐܓܝܪ̈ܐ ܕܹܝܢ ܠܵܐ ܥܡܝ̈ܕܐ ܐܢܘܢ ܕܗܲܝܡܸܢܘ ܒܲܠܚܘܿܕܼ", "ܘܠܵܐ ܐܸܫܬܵܘܬܲܦܘ ܒܐܪܵܙ ܡܵܘܠܵܕܼܵܐ ܪܘܼܚܵܢܵܝܵܐ.", ":ܗܝ̇ ܬܘܼܒܼ ܕܐܸܡ݂ܲܪ ܕܠܵܐ ܫܵܘܹ̇ܐ ܐ̄ܢܵܐ ܕܲܒܼܪܵܟ ܐܸܗܘܹܐ", "ܗܵܘܢܵܐ ܗ̄ܘ̣ ܬܲܢܩܵܐ ܕܕܼܵܐܸܢ ܫܲܦܝܼܪ ܥܲܡ ܣܘܼܥܪ̈ܵܢܵܘܗܝ.", ":ܐܲܒܼ̇ܐ ܕܲܢܦ݂ܲܩ ܠܘܼܩܒܲܠ ܝܲܠܕܹܗ ܘܲܣܘܲܚ̣ ܠܐܘܼܪܥܹܗ", "ܪ̈ܲܚܡܹܐ ܐܸܢܘܿܢ ܕܚܵܢܹ̇ܝܢ ܟܠܢܵܫ ܠܲܕܚܲܛܵܝܼܝܼܢ.", ":ܒܝܲܕܼ ܗܵܝ̇ ܕܲܢܦ݂ܲܩ ܘܥܲܦܸܩ ܢܲܫܩܹܗ ܚܘܼܒܵܢܵܐܝܼܬܼ", "ܚܵܘܝܼ ܕܲܟ̣ܡܵܐ ܪܓܼܝܼܓܼ ܕܲܢܬܼܘܼܒܼܢ ܐܢܵܫ̈ܐ ܨܐܕܘܗܝ.", ":ܐܸܣܛܵܐ ܦܐܝܼܬܼ̇ܐ ܕܐܲܠܒܸܫ ܓܘܼܫܡܹܗ ܘܟܲܣܝܼ ܨܲܥܪܹܗ", "ܡܲܥܡܘܿܕܼܬܐ ܗ̄ܝ̣ ܕܥܵܛ̇ܝܵܐ ܥܵܘ̣ܠܵܐ ܘܝ̇ܗܒܵܐ ܚܪܘܿܪܹ̈ܐ.", ":ܥܸܙܩܵܬܐ ܐܝܼܬܹܝܗ̇ ܪܲܗܒܼܘܼܢ ܚ̈ܝܐ ܠܵܐ ܡܵܝܘ̈ܬܹܐ", "ܕܝܵܗܸ̇ܒܼ ܪܘܼܚܵܐ ܠܲܐ [ܠܠܹܝܢ] ܝܠܹܝܢ ܕܲܩܢ̣ܵܘ ܫܡܵܐ ܕܲܒܼܢ̈ܬܐ.", ":ܬܵܘܪܵܐ ܕܦܛܡܵܐ ܐ̄ܪܵܙܵܐ ܗ̄ܘ̣ ܪܲܒܵܐ ܕܦܲܓܼܪܵܐ ܘܲܕܡܵܐ", "ܗܵܘ̇ ܕܲܒܼܕܼܒܼܚܹܗ ܪܲܥܝܼ ܠܥܵܠܡܵܐ ܥܲܡ ܪܲܒܿܘܼܬܹܗ.", ":ܘܫܲܦܝܼܪ ܟܲܢܹܗ ܬܵܘܪܵܐ ܕ[...]ܛܡܵܐ ܠܕܸܒܼܚܵܐ ܕܦܲܓܼܪܹܗ", "ܕܲܡܬܲܪܣܹܐ ܗ̄ܘ̣ܵܐ ܒܐܘܼܟܼܠܵܐ ܕܪܘܼܚܵܐ ܘܫܸܩܝܵܐ ܕܚܲܡܪܵܐ.", ":ܐܵܦ ܗܵܝ̇ ܕܩܲܛܠܹܗ ܒܝܵܘܡܵܐ ܕܦ̣ܢܵܐ ܒܪܹܗ ܡ̣ܢ ܛܘܼܥܝܲܝ", "ܐܵܝܬܐ ܗ̄ܝ̣ ܕܚܘܼܒܵܐ ܕܲܠܘܵܬܼ ܓܸܢܣܲܢ ܕܠܵܐ ܡܸܬܼܡܲܫܚܵܐ.", ":ܒܩܵܠܵܐ ܕܐܲܟܼܪܸܙ ܒܹܪܝ ܡܝܼܬܼܵܐ ܗ̄ܘ̣ܵܐ ܘܲܦܢ̣ܵܐ ܠܚܲܝܹ̈ܐ", "ܠܲܢ ܗܘ̤ ܐܲܠܸܦ ܕܲܟܼܡܵܐ ܚ̇ܕܹܐ ܒܲܬܼܝܵܒܼܘܼܬܲܢ.", ":ܘܕܐܲܦܝܼܣ ܠܲܒܼܪܹܗ ܕܥܵܕܠ̇ ܗ̄ܘ̣ܵܐ ܠܹܗ ܕܚܵܢ ܠܲܐܒܿܝܼ̈ܕܼܵܐ", "ܟܵܐܬܼܵܐ ܕ̄ܩܲܪܸܒܼ ܠܲܐܝܢܵܐ ܕܩܵܨ̇ܦ ܒܫܘܼܒܼܩܵܢ ܥܵܘܠܵܐ.", ":ܠܵܘ ܙܲܕܲܝܼܩܹ̈ܐ ܛܥ̇ܝܢ ܬܡ̇ܢ ܒܗܵܘ̇ ܬܘܼܩܵܢܵܐ", "ܐܸܠܵܐ ܠܲܐܝܢܵܐ ܕܗܪܟܵܐ ܥ̇ܕܲܠ ܠܪ̈ܚܡܹܐ ܕܚܵܢܹ̇ܝܢ.", ":ܩܕܼܵܡ ܒܘܼܚܪܵܢܵܐ ܩܲܕܡ ܒܲܕܸܩ ܗܵܝ̇ ܕܲܥܬܼܝܼܕܲܐ", "ܕܐܸܢ ܐܝܼܬܼ ܕܪܵܓܸ̇ܙ ܡ̣ܢ ܚܵܘܣܵܢ̈ܐ ܢܫܲܝܸܢ ܝܲܨܪܹܗ.", ":ܬܲܪܬܹܝܢ ܚܵܘܝܼ ܒܝܲܕܼ ܒܲܪܬܼ ܩܵܠܹܗ ܕܨܝܼܕܼ ܩܲܫܝܼܫܵܐ", "ܕܟܹܐܢܵܐ ܕܐܲܡܝܼܢ ܒܦܘܼܠܚܵܢ ܩܘܼܫܬܵܐ ܠܵܐ ܢܸܬܼܥܲܕܼܠ.", ":ܕܒܲܩܪܝܼܬܼܵܐ ܗ̄ܘ̣ܵܐ ܗܵܘ̇ ܕܐܸܬܼܥܲܕܲܠ ܟܬܼܝܼܒܼ ܒܲܣܪܬܼܵܐ", "ܟܲܕܼ ܡܵܘܕܲܥ ܠܲܢ ܕܨܝܕܼ ܟܹܐܢܘܼܬܼܵܐ ܥܢܹܐ ܗ̄ܘ̣ܵܐ ܟܠܫܵܥ.", ":ܩܪܝܼܬܼܵܐ ܐ̄ܪܵܙܵܐ ܗ̄ܝ̣ ܕܦܘܼܠܚܵܢ ܚܲܝܹ̈ܐ ܪ̈ܘܼܚܵܢܵܝܹܐ", "ܘܐܲܝܟ ܕܲܒܼܕܼܘܼܡܝܵܐ ܕܐܲܪ̈ܥܵܢܝܵܬܼܵܐ ܦܲܚܸܡ ܕܲܠܥܸܠ.", ":ܓܲܕܼܝܵܐ ܕܐܸܡ݂ܲܪ ܕܠܵܐ ܝܼܗ̄ܒ̣ ܐܲܒܼܘܗܝ ܕܢܸܬܼܒܲܣܲܡ ܒܹܗ", "ܕܬܲܚܸܡ ܘܲܟܼܠܝܗܝ ܡ̣ܢ ܥܸܢܝܵܢܵܐ ܕܐܵܣܘܿܛܘܼܬܼܵܐ.", ":ܓܲܕܼܝܵܐ ܟܲܢܹܗ ܠܥܵܘ̣ܠܵܐ ܕܛܵܥܹ̇ܐ ܘܡܲܛܥܹܐ ܠܐܢܵܫܵܐ", "ܒܗܵܝ̇ ܕܐܵܦ ܕܐܵܦ ܦܵܗܹܝܢ ܓܕܲܝ̈ܵܐ ܟܠܢܵܫ ܠܒܲܪ ܡ̣ܢ ܥܵܢܵܐ.", ":ܡܲܪܲܚ ܣܲܓܿܝܼ ܓܲܕܼܝܵܐ ܒܪܸܥܹܝܗ ܘܚܸܫܘܿܟ ܓܘܵܢܹܗ", "ܘܕܡ̇ܐ ܠܥܵܘ̣ܠܵܐ ܘܣܵܥ̇ܐ ܒܓܼܘܼܡܕܵܐ ܡܫܲܚܸܫܟ ܢܲܦ̣ܫܵܐ.", ":ܪ̈ܚܡܐ ܕܲܒ̣ܝܪܐ ܟܝܵܢܵܐ ܗ̄ܘ̣ ܕܐܲܝܼܪ ܩܕܼܵܡ ܚܘܼܬܼܝ̈ܵܬܹܐ", "ܘܬܵܒܲܥ̇ ܕܝܼܠܹܗ ܟܡܵܐ ܐܸܢ ܪܵܐ̇ܓܼ ܪ̈ܘܚܵܢܝܵܬܼܵܐ.", ":ܪܵܚܸ̇ܡ ܗ̄ܘ̣ ܓܹܝܪ ܟܝܵܢܵܐ ܠܕܼܝܠܸܗ ܟܡܵܐ ܕܐܲܪܥܵܢܵܐ ܗ̄ܘ̣", "ܘܒܲܐܲܝܟ ܕܒܐܓܼܘܢܐ ܪܡܹܐ ܒܹܝܬܼ ܬܲܪܬܹܝܢ ܕܦܓܲܪ ܘܲܕܼܪܘܼܚ.", ":ܡ̣ܢ ܚܘܼܬܼܚ̈ܵܬܹܗ ܕܪܸܓܼܬܼ ܦܲܓܼܪ̈ܐ ܕܠܵܝܗܝ ܗ̄ܘ̣ܵܐ ܐܲܒܼܘܼܗܝ", "ܘܐܸܫܬܵܘܕܝܼ ܠܹܗ ܥܘܼܬܼܪܵܐ ܕܪܘܼܚܵܐ ܕܢܸܬܼܒܲܣܲܡ ܒܹܗ.", ":ܟܠ ܠܲܡ ܡܸܕܼܡ ܕܝܼܠܝ ܕܝܼܠܵܟ ܗ̄ܘ̣ ܠܫܪܹܗ ܐܸܡ݂ܲܪ", "ܟܲܕܼ ܡܵܘܿܕܲܥ ܠܲܢ ܕܛܘܼܒܹ̈ܐ ܡܠܝܼܟܹ̈ܐ ܕܝܼܠܹܗ ܐܸܢܘܿܢ.", ":ܒܡܲܬܼܠܵܐ ܨܵܪܹܗ ܠܟܼܠܹܗ ܟܝܵܢܲܢ ܒܲܕܼܡܘܼܬܼ ܨܲܠܡܵܐ", "ܘܐܲܥܸܠ ܣܵܡܹܗ ܒܓܼܵܘ ܦܵܠܵܛܝܼܢ ܕܬܼܘܼܩܵܢ [ܥܵܘܠܵܐ] ܪܵܘܡܵܐ.", ":ܒܛܲܟܼܣܵܐ ܕܪܸ̈ܓܼܫܹܐ ܪܲܟܒܹܗ ܠܥܵܠܡܵܐ ܒܲܬܼܪܹܝܢ ܝܲܠܕܵܘ̈ܗܝ", "ܘܲܟܼܢ̣ܫܘ ܨܐܕܼܵܘܗܝ ܛܵܒܹ̈ܐ ܘܒܝܼ̈ܫܐ ܠܲܚܠܲܘܠ ܚܘܼܒܹܗ.", ":ܒܲܒܼܪܵܐ ܙܥܘܪܵܐ ܪܩ̣ܐ ܚ̈ܛܝܐ ܠܬܼܝܵܒܼܘܼܬܼܵܐ", "ܘܲܒܼܩܲܫܝܼܫܵܐ ܠܲܒܸܿܒܼ ܟܹܐܢܹ̈ܐ ܒܦܘܼܪܥܵܢ ܐܲܓܼܪܵܐ.", ":ܒܢܝ̈ܐ ܘܝܪ̈ܬܹܐ ܩܪ̣ܵܝܗܝ ܠܟܝܢܢ ܡܵܪܹ̈ܐ ܟܝܵܢܹ̈ܐ", "ܘܗܘ̤ ܠܲܢ ܐܲܒܼܵܐ ܬܲܗܪܵܐ ܪܲܒܵܐ ܕܠܵܐ ܡܲܬܼܡܲܠܠ.", ":ܐܘ ܟܡܵܐ ܪܲܒܵܐ ܡ̣ܢ ܬܲܫܥܝܼܬܼܵܐ ܕܒܼܠܸܫܵܢܵܐ", "ܕܡܲܬܼܩܲܢ ܟܠܵܐ ܟܲܢܝܼ ܝܵܬܹܝܗ ܐܲܒܸܵܐ ܠܐܢܵܫܵܐ.", ":ܐܘ ܠܲܟܼܝܵܢܵܐ ܕܒܼܢܲܒ̈ ܥܲܦܪܵܐ ܟܡܵܐ ܐܸܬܼܪܲܡܪܲܡ", "ܕܫܘ̣ܵܐ ܕܢܸܗܘܹܐ ܝܵܪܬܵܐ ܘܲܒܼܪܵܐ ܠܲܡܬܼܩܢܵܢܹܗ.", ":ܐܘ ܟܡܵܐ ܘܐܲܝܟܲܢ ܢܹܐ ܡܲܪ ܕܲܗܘ̤ܵܬܼ ܗܵܕܐ ܕܲܗܘ̤ܵܬܼ", "ܕܗܘ̤ ܠܲܢ ܐܲܒܼܵܐ ܘܲܚܢܲܢ ܝܵܪ̈ܬܹܐ ܕܐܲܠܵܗܘܼܬܹܗ.", ":ܚܘܼܒܼܵܐ ܪܲܒܿܐ ܕܠܵܐ ܡܸܬܼ ܡܲܠܲܠ ܣܲܥ݂ܲܪ ܨܹܝܕܼ ܓܸܢܣܲܢ", "ܘܲܙܘܿܥ ܦܘܼܡܵܐ ܕܟܼܠ ܕܲܥܒܼܝܼܕܼܵܐ ܗ̄ܘ̣ ܕܢܹܐܡܲܪ ܕܲܟܼܡܵܐ ܗ̄ܘ̣.", ":ܐܲܝܟܲܢ ܣܵܦܸ̇ܩ ܦܲܘܼܡܵܐ ܕܘܼܡܵܐ ܕܢܸܬܢܹܐ ܪܲܒܿܘܼܬܼ ܚܘܼܒܹܗ", "ܕܥܲܒܼܕܲܢ ܥܲܡܹܗ ܡܸܣܬܲܓܼܕܢܹ̈ܐ ܡ̣ܢ ܟܠ ܒܸܪ̈ܝܵܢ.", ":ܐܲܝܟܲܢ ܡܲܨܝܵܐ ܕܲܢܦܲܢܹܐ ܠܹܗ ܚܵܘܒܼܬܼܚܘܒܵܐ", "ܕܐܵܦ ܪ̈ܘܼܚܵܢܹܐ ܚܕܲܝܼ ܐܸܢܘܿܢ ܒܲܬܼܝܵܒܼܘܼܬܲܢ.", ":ܗܵܟܲܢܵܐ ܠܲܡ ܢܚܕܘܢ ܟܸܢܫܹ̈ܐ ܕܫܡܝ̈ܢܐ", "ܥܲܠ ܚܲܛܵܝܵܐ ܕܦܵܢܹ̇ܐ ܘܲܡܦܝܼܣ ܥܲܠ ܣܲܟܼܠܘܼܬܹܗ.", ":ܘܐܸܢ ܡܲܠܲܐܟܹ̈ܐ ܚܵܕܹܝܢ ܥܲܡܲܢ ܒܲܬܼܝܵܒܼܘܼܬܲܢ", "ܡܵܕܹܝܢ ܩܲܫܝܵܐ ܗ̄ܝ̣ ܬܒܲܥܬܹܗ ܕܐܲܝܢܵܐ ܕܥܵܕܼ̇ܠ ܪ̈ܲܚܡܹܐ.", "ܐܸܢ ܪ̈ܘܼܚܵܢܹܐ ܨܗܹܝܢ ܠܲܚܙܵܬܲܢ ܡܵܐܕܡܸܙܕܲܩܝܢ", "ܡܵܕܹܝܢ ܢܸܓܼܕܹ̈ܐ ܥܦܝܼܦܹ̈ܐ ܚܲܝܵܒܼ ܕܣܵܩ̈ܪ ܠܲܐܚܘܼܗܝ.", ":ܐܵܪܵܐ ܟܸܢ̈ܫܹܐ ܕܲܫܡܲܝܵܢܹ̈ܐ ܦܨܝܼܚܝܼܢ ܕܲܚܲܝܲܝܢ", "ܘܠܵܟ ܟܪܝܵܐ ܠܵܟ ܕܚܵܢܹ̇ܝܢ ܪ̈ܲܚܡܹܐ ܠܐܢܵܫܵܐ ܡܲܓ̇ܢ.", ":ܐܵܪܵܐ ܟܝܵܢܹ̈ܐ ܠܵܐ ܚܵܫܘܿܫܹ̈ܐ ܚܲܫ̣ܘ ܒܲ[...]ܕܵܢܲܢ", "ܘܠܵܟ ܗܲܢܝܼ ܠܵܟ ܕܲܢܦܘܼܫ ܒܲܫܝܘܿܠ ܕܠܵܐ ܢ[...]ܚܵܡܵܐ.", ":ܐܪܵܐ ܗܢ̣ܘܿܢ ܪܓܸܝܓܝܸܢ ܐܸܡܲܬܼܝܼ ܢܲܡܠܸܟ ܐܲܟܚܲܕ", "ܘܐܲܢ̄ܬܿ ܩܵܨ̇ܦ ܐܲܢ̄ܬܿ ܒܐܲܝܢܵܐ ܕܪܵܗܸ̇ܛ ܐܲܝܟ ܪܸܓܼܬܼܗܘܿܢ.", ":ܐܪܵܐ ܐܵܦ ܐ̄ܢܵܐ ܕܡܟܵܐ ܕܛܒܿܝܼܠ ܒܫܸܢܲܬܼ ܥܵܘ̣ܵܠܵܐ", "ܠܩܵܠ ܫܘܼܒܼܩܵܢܵܐ ܢܸܕܬܼ̈ ܩܵܡܹ̇ܬܼ ܕܐܲܒܼܥ ܡܸ̈ܠܹܐ.", ":ܫܲܪܒܹܿܗ ܕܛܲܥܝܵܐ ܚܲܦܛܵܢܝ ܕܐܸܒܼܥܹܐ ܚܹܝܠ ܦܸܠܵܐܬܼ̈ܐ", "ܘܲܒܼܦܘܼܢܵܝܹܗ ܦܵܢ̣ܘ ܚܘܼܫܵܒܲܝ̈ ܨܝܕ ܝܘܼܠܦܵܢܵܐ.", ":ܫܲܪܒܹܿܗ ܢܲܓܼܕܢܝ ܕܐܸܩܪܹܐ ܒܣܸܦܪܐ ܕܲܟܼܬܼܝܼܒܼ̈ܬܹܗ", "ܘܐܹܠܲܦ ܚܲܝܠܵܐ ܕܲܟܼܣܹܐ ܒܡܸ̈ܠܹܐ ܕܬܲܪܓܸܿܡ ܪܘܼܚܵܐ.", ":ܥܲܡܹܗ ܢܦܩܹܬܼ ܟܲܕܼ ܢܵܦܸܩ̇ ܗ̄ܘ̣ܵܐ ܡ̣ܢ ܒܹܝܬܼ ܐܲܒܼܘܼܗܝ", "ܘܲܦܢܹܝ̇ܬܼ ܥܲܡܹܗ ܕܐܸܚܙܹܐ ܦܝܵܣܹܗ ܕܨܹܝܼܕ ܝ̇ܠܘܿܕܹܗ.", ":ܚܙܹ̇ܝܬܹܗ ܕܦܲܪܲܚ ܢܸܟܼܣܹ̈ܐ ܪܲܒܵܐ ܒܹܝܬܼ ܙܢܝ̈ܬܐ", "ܘܬܼܘܼܒܼ ܚܵܪܹܬܼ ܒܹܗ ܕܲܦܢ̣ܵܐ ܕܢܹܐܙܲܠ ܠܘܵܬܼ ܫܘܼܒܼܩܵܢܵܐ.", ":ܫܡܥܬܗ ܕܪܲܟܸܿܒܼ ܩ̈ܠܹܐ ܚܢ̈ܝܼܓܹܐ ܥܲܠ ܣܲܟܼܠܘܼܬܹܗ", "ܘܚܸܫܹ̇ܬܼ ܣܲܓܿܝܼ ܒܥܵܘ̣ܠܵܐ ܕܲܩܢܘܿܡܝ ܕܕܼܵܡܹ̇ܐ ܠܕܼܝܼܠܹܗ.", ":ܫܸܡ̇ܥܹܬܼ ܕܐܸܡ݂ܲܪ ܕܠܵܐ ܫܵܘܹ̇ܐ ܐ̄ܢܵܐ ܠܫܸܡ ܝܵܪ̈ܘܿܬܹܐ", "ܘܐܲܚܕܢܝ ܓܘܼܢܚܵܐ ܕܲܪܕܝ̇ܬܼ ܒܐܘܼܪܚܵܐ ܕܒܼܘܼܕܲܪ ܢܸܟܼܣܵܘ̈ܗܝ.", ":ܣܲܓܿܝܼ ܕܵܡܹ̇ܐ ܫܒܼܝܼܠ ܣܘܼܥܪ̈ܢܝ ܠܗܘ̇ ܕܪܕܐ ܒܹܗ", "ܘܩܸܢܝܵܢ ܚܲܝ̈ܐ ܒܲܕܪܹܬܼ ܐܵܦ ܐ̄ܢܵܐ ܒܕܼܘܼܡܝܵܐ ܕܝܼܠܹܗ.", ":ܥܲܡ ܗܵܘ̇ ܣܵܢܠܵܐ ܕܐܵܙܲܓܼܪ ܥܲܡܹܗ ܦܸܠܚܹ̇ܬܼ ܐܵܦ ܐ̄ܢܵܐ", "ܘܲܒܼܚܲܪ̈ܘܒܹܐ ܕܪ̈ܓܝܠܢܬ ܚܝܹ̇ܬܼ ܐܲܟܼܘܵܬܹܗ.", ":ܠܵܐ ܝܼܕܲܥܬܼܵܐ ܥܒܕܬܢܝ ܐܵܦ ܠܝܼ ܓܠܝܼܙ ܡ̣ܢ ܪ̈ܚܡܹܐ", "ܐܲܝܟ ܡܵܐ ܕܐܵܦ ܗܘ̤ ܐܵܘܒܸܿܕܼ ܕܝܼܠܹܗ ܒܠܵܐ ܒܘܼܝܵܢܵܐ.", ":ܪ̈ܲܚܡܹܐ ܕܚܵܢܘܼܗܝ ܡܲܦܩ̣ܘ ܠܐܘܼܪܥܹܗ ܒܝܘܿܡ ܦܘܼܢܵܝܹܗ", "ܢܦܝܣܘܢ ܚܠܵܦܲܝ ܩܕܼܵܡ ܕܝ̇ܢܐ ܕܒܚ̇ܪ ܟܠܐ.", ":ܩܵܠܵܐ ܕܐܸܡ݂ܲܪ ܕܒܹܪܝ ܡܝܼܬܼܵܐ ܗ̄ܘ̣ܵܐ ܘܲܦܢ̣ܵܐ ܠܚܲܝܹ̈ܐ", "ܢܫܘܹܝܢܝ ܕܐܸܫܡܲܥ ܕܬܼܵܐ ܚܲܛܵܝܵܐ ܣܒܼ ܫܘܼܒܼܩܵܢܵܐ.", ":ܐܝܼܕܼܵܐ ܕܦܸܪܣܲܬ̤ ܥܲܠ ܓܲܠܝܘܼܬܹܗ ܐܸܣܛܲܠ ܫܘܼܒܼܚܵܐ", "ܬܟܣܹܐ ܐܲܦܲܝ̈ ܕܠܵܐ ܢܸܬܼܦܲܪܣܘܢ ܠܥܹܝܢ ܚܲܙ̈ܝܹܐ.", ":ܪܸܡܙܵܐ ܕܣܵܡ̣ ܠܹܗ ܪܲܗܒܼܘܼܢ ܚܲܝܹ̈ܐ ܐܲܝܟ ܥܹܙܲܩܵܬܐ", "ܚܵܝܸܠ ܙܵܘܥܲܝ̈ ܠܲܡܣܲܟܵܝܘܼ ܠܡܘܼܠܟܵܢ ܚܲܝܹ̈ܐ.", ":ܦܘܼܡܵܐ ܕܫܲܝܸܢ ܪܘܼܓܼܙܵܐ ܕܐܲܚܘܼܗܝ ܕܲܥ̣ܕܲܠ ܪ̈ܲܚܡܹܐ", "ܢܸܟܼܐܹܐ ܒܥܵܘ̣ܠܵܐ ܛܪܘܼܢܵܐ ܕܡܲܩܪܸܒܼ ܥܲܡ ܚܘܼܫܵܒܲܝ̈.", ":ܥܝܼܪܹ̈ܐ ܕܲܚܕܼܝܼܘ ܒܝܘܿܡ ܦܘܼܢܵܝܹܗ ܘܫܲܒܲܚܘܿܠܲܐܒܼܘܼܗܝ", "ܢܸܗܘܘܿܢ ܣܢܸܐܓܼܪܹ̈ܐ ܚܠܵܦ ܚܲܝܵܒܼܘܼܬܼܝ ܨܝܕ ܟܹܐܢܘܼܬܼܵܐ.", ":ܨܒܼܥܵܐ ܕܨܵܪܲܬ̤ ܨܠܸܡ ܐܲܒܼܪܵܢܹܗ ܘܦܘܼܢܵܝ ܚܝܵܘ̈ܗܝ", "ܬܨܘܪ ܥܲܠ ܡܲܕܥܝ ܨܠܸܡ ܟܘܼ[...]ܢܵܐ ܕܡܲܩܢܹܐ ܚܲܝܹ̈ܐ.", ":ܐܹܝܢ ܡܵܪܝ ܐܸܗܘܹܐ ܚܲܒܼܪܵܐ ܒܐܵܪܐ ܕܡܝܼܬܼܵܐ ܕܲܚܝ̣ܵܐ", "ܘܬܸܫܠܲܡ ܨܐܕܲܝ ܗܵܝ̇ ܕܐܸܬܼܡܲܠܠܲܬ̤ ܒܫܘܼܠܵܡ ܫܲܪܒܹܿܗ.", ":ܐܹܝܢ ܡܵܪܝ ܐܲܫܘܵܢܝ ܥܲܡܹܗ ܒܛܲܝܒܿܘܼ ܠܘܼܥܲܕܵܐ ܕܚܘܼܒܵܟ", "ܘܲܢܩܲܒܿܠܘܼܢܵܢܝ ܪ̈ܚܡܹܐ ܒܕܼܝܵܢܐ ܐܲܝܟ ܕܐܸܬܼܩܲܒܲܠ."]}