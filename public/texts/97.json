{"title": "On Joseph", "subtitle": "The Homilies of Mar Narsai", "syriacTitle": "ܥܲܠ ܝܵܘܣܸܦ ܟܲܕܼ ܙܲܒܿܢܘܼܗܝ ܐܲܚܵܘ̈ܗܝ", "author": "Narsai", "text": ["ܡܐܡܪܐ ܕܬܪܒܥܝܢ ܘܢܝܕ", "ܥܲܠ ܝܵܘܣܸܦ ܟܲܕܼ ܙܲܒܿܢܘܼܗܝ ܐܲܚܵܘ̈ܗܝ ܘܠܵܚܹ̇ܡ", "ܠܚܲܫܵܐ ܘܡܸܬܼ ܐܲܡܲܪ ܒܲܬܼܠܵܬܼܒܫܲܒܵܐ", "ܥܘܼܢܵܝܵܐ", "ܐܲܝܢܵܐ ܕܠܵܚܹܡ", ":ܪܸܚܡܲܬܼ ܟܹܐܢܹ̈ܐ ܩܪܵܬܲܢܝܼ ܕܐܸܚܙܘܿܩ ܒܲܫܒܼܝܼܠ ܟܹܐܢܹ̈ܐ", "ܘܐܸܪܕܸܿܐ ܒܗܵܘܢܵܐ ܒܐܘܼܪܚܵܐ ܫܦܝܼܪܬܼܵܐ ܕܕܼܘܼܒܵܪ̈ܲܝܗܘܿܢ ܀", ":ܚܘܼܒܿܗܘܿܢ ܓܲܪܓܲܢܝ ܐܲܝܟ ܕܲܠܫܲܒܼܪܵܐ ܠܘܵܬܼ ܝܘܼܠܦܵܢܵܐ", "ܕܩܘܼܡ ܒܲܛܝܼܠܵܐ ܚܙܘܿܩ ܒܲܠܘܝܼܬܼܵܐ ܕܥܲܡ ܟܲܫܝܼܪܹ̈ܐ ܀", ":ܨܼܡܚܵܐ ܦܲܐܝܝܵܐ ܕܕܘܼܒܵܪ̈ܲܝܗܘܿܢ ܬܪܝܼܨ ܠܝܼ ܢܝܼܫܵܐ", "ܕܐܸܚܢܸܐ ܠܩܘܼܒܼܠܹܗ ܒܝܲܕܼ ܦܸܬܼܓܼܵܡܲܝ̈ ܐܸܢ ܡܸܫܟܲܚ ܐ̄ܢܵܐ ܀", ":ܒܢܸܨܚܵܢܲܝ̈ܗܘܿܢ ܪ̈ܘܼܚܵܢܵܝܹܐ ܬܗܲܪܘ ܚܘܼܫܵܒܲܝ̈", "ܕܲܟܼܡܵܐ ܥܲܙܝܼܘ ܘܠܵܐ ܐܸܬܼܪܲܦܝܼܘ ܩܕܼܵܡ ܕܲܡܥܝܼ̈ܩܵܢ ܀", ":ܒܡܵܝܘܿܬܼܘܼܬܼܵܐ ܕܲܠܒܼܝܼܫܝܼܢ ܗ̄ܘ̣ܵܘ ܡܸܬܼܒܲܩܸܐ ܗ̄ܘܹ̇ܝܬܼ", "ܕܐܲܝܟܲܢ ܙܵܟܹ̇ܐ ܦܲܓܼܪܵܐ ܫܝܼܛܵܐ ܘܚܵܣܹ̇ܢ ܚܲܫܵܘ̈ܗܝ ܀", ":ܠܲܝܬܿ ܠܲܟܼܝܵܢܵܐ ܥܲܦܪܵܢܵܝܵܐ ܠܡܸܙܟܵܐ ܒܕܼܝܼܠܹܗ", "ܘܐܲܝܟܲܢ ܥܲܙܝܼܘ ܦܲܓܼܪ̈ܵܢܵܝܹܐ ܒܐܵܓܼܘܿܢ ܪܘܼܚܵܐ ܀", ":ܠܵܐ ܡܨܸܐ ܒܸܣܪܵܐ ܠܡܸܬܼܢܲܨܵܚܘܼ ܒܚܹܝܠ ܗܲܕܵܡܹ̈ܐ", "ܘܡܲܢ ܟܲܝ ܚܲܗ̣̄ܒܼ ܠܹܗ ܠܲܡܚܝܼܠ ܚܲܝܠܵܐ ܙܵܟܼܘܼܬܼܵܐ ܀", ":ܪܸܡܙܵܐ ܕܓܼܒܼܠܹܗ ܡ̣ܢ ܕܲܚܝܼܚܵܐ ܘܲܩܪ̣ܵܝܗܝ ܨܲܠܡܹܗ", "ܗܘ̤ ܐܲܫܪܝܼ ܒܹܗ ܚܹܝܠ ܟܸܪܼ̈ܡܵܬܼܵܐ ܘܚܵܣܹ̇ܝܢ ܚܲܫܵܘ̈ܗܝ ܀", ":ܡ̇ܪܵܐ ܕܥܲܒܼ݂ܕܕܹܿܗ ܕܢܸܗܘܸܐ ܡ̇ܪܵܐ ܠܲܟܼܢܵܘܵܬܹ̈ܐ", "ܗܘ̤ ܝܲܗ̣̄ܒܼ ܚܲܝܠܵܐ ܒܲܡܝܼܠܘܼܬܹܗ ܘܙܲܟܿܝܹܗ ܒܚܲܝܠܹܗ ܀", ":ܒܚܹܝܠ ܥܘܼܕܼܪܵܢܵܐ ܐܲܠܵܗܵܝܵܐ ܢܨܲܚ̣ܘ ܐܲܬܼܠܹܝܛܹ̈ܐ", "ܘܝܲܗ̣̄ܒܼ ܠܹܗ ܛܵܒܼܵܐ ܠܚܹܝܠ ܥܘܼܕܼܪܵܢܹܗ ܠܨܸܒܼܝܵܢܲܝ̈ܗܘܿܢ ܀", ":ܒܕܼܝܼܠܹܗ ܙܲܟܿܝܼ ܠܲܒܼܢܲܝ̈ ܒܲܝܬܹܿܗ ܕܲܪܚܸܡ̣ܘ ܚܘܼܒܹܿܗ", "ܘܐܲܩܨܹܗ ܒܚܘܼܒܵܐ ܠܪܲܒܿܘܼܬܼ ܚܲܝܠܹܗ ܥܲܠ ܥܲܡܠܲܝ̈ܗܘܿܢ ܀", ":ܐܲܪܡܝܼ ܡܠܘܿܠܵܐ ܕܙܵܘܥܹܗ ܟܲܣܝܵܐ ܒܙܵܘܥܹ̈ܐ ܕܲܒܼܗܘܿܢ", "ܘܚܲܦܸܛ ܐܸܢܘܿܢ ܠܡܸܬܿܬܲܓܵܪܘܼ ܒܟܸܣܦܵܐ ܕܡܸܠܵܘ̈ܗܝ ܀", ":ܩܲܨ̣ ܕܹܝܢܵܪܵܐ ܠܐܲܒܼܪܵܡ ܘܠܐܝܼܣܚܵܦܩ ܘܲܒܼܪܹܗ ܝܲܥܩܘܿܒܼ", "ܕܢܸܗܘܘܿܢ ܦܵܠܚ̇ܝܼܢ ܪܘܼܚܵܢܵܐܝܼܬܼ ܒܟܲܪܡ̇ܐ ܕܚܘܼܒܹܿܗ ܀", ":ܬܠܵܬܼܵܐ ܦܵܥܠܹ̈ܐ ܓܼܒ̣ܵܐ ܒܵܪܘܿܝܵܐ ܠܦܘܼܠܚܵܢ ܟܲܪܡܹܗ", "ܘܲܒܼܡܸܢܝܵܢܗܘܿܢ ܓܠ̣ܵܐ ܒܘܼܕܵܩܵܐ ܕܫܸܡ ܐܝܼܬܼܘܼܬܹܗ ܀", ":ܐܲܠܸܦ ܐܸܢܘܿܢ ܠܡܸܦܠܲܚ ܥܲܡܹܗ ܐܲܝܟ ܨܼܒܼܝܵܢܹܗ", "ܘܐܲܡܝܼܘ ܟܸܣܦܹܗ ܥܲܠ ܦܵܬܼܘܿܪܵܐ ܕܙܵܘܥܲܝ̈ ܢܲܦܫܵܐ ܀", ":ܟܲܢܸܫܘ ܦܹܐܪܹ̈ܐ ܪ̈ܘܼܚܵܢܸܵܝܹܐ ܒܝܲܕܼ ܡܸܠܵܝ̈ܗܘܿܢ", "ܘܝܲܗ̣̄ܒܼܘ ܠܲܒܼܢܲܝ̈ܗܘܿܢ ܦܘܼܠܚܵܢܲܝ̈ܗܘܿܢ ܘܡܝܼܬܼܘ ܟܲܕܼ ܠܵܐ ܡܝܼܬܼܘ ܀", ":ܐܲܒܼܪܵܡ ܐܲܫܠܹܗ ܪܲܗܛܹܗ ܠܐܝܼܪܚܵܩ ܕܢܸܬܿܬܲܓܲܪ ܒܹܗ", "ܘܐܝܼܣܚܵܩ ܚܵܘܝܼ ܫܒܼܝܼܠ ܦܘܼܠܚܵܢܹܗ ܠܝܲܥܩܘܿܒܼ ܓܼܒܼܝܵܐ ܀", ":ܝܲܥܩܘܿܒܼ ܐܲܦܪܝܼ ܡ̣ܢ ܗܲܕܵܡ̇ܘ̈ܗܝ ܬܪܸܥܣܲܪ ܦܹܐܪܹ̈ܐ", "ܘܩܲܪܸܒܼ ܐܸܢܘܿܢ ܐܲܝܟ ܪܹ̈ܫܝܵܬܼܵܐ ܠܡܵܪܹܡ̇ܐ ܀", ":ܬܪܸܥܣܲܪ ܐܵܘܠܸܕܼ ܡ̣ܢ ܥܸܩܵܪܵܐ ܫܲܘܝܵܐ ܕܦܲܓܼܪܹܗ", "ܘܟܲܕܼ ܗܘ̤ ܫܘܸܐ ܗ̄ܘ̣ܵܐ ܠܦܝܼܓܼ ܗ̄ܘ̣ܵܐ ܠܸܒܵܐ ܕܦܹܐܪܹ̈ܐ ܕܡܸܢܹܗ ܀", ":ܡܸܢܗܘܿܢ ܕܲܡܝܼܘ ܘܲܪܕܼܵܘ ܒܐܘܼܪܚܵܐ ܕܦܘܼܠܚܵܢ ܥܲܡܠܵܘ̈ܗܝ", "ܒܬܸܢܘܲܝ ܕܐܲܓܼܪܵܐ ܕܫܸܡ ܕܸܝܢܵܪܵܐ ܕܚܲܝܹ̈ܐ ܡܠܝܼܟܹ̈ܐ ܀", ":ܝܵܘܣܸܦ ܐܲܠܲܚ ܪܘܼܚܵܢܵܐܝܼܬܼ ܒܛܘܼܦܣܵܐ ܕܐܲܒܼܘܼܗܝ", "ܘܲܛܒ݂ܲܥ ܢܲܦܫܹܗ ܒܛܲܒܼܥܵܐ ܕܪܘܼܚܵܐ ܠܡܸܬܼܟܲܬܵܫܘܼ ܀", ":ܒܕܲܪܓܼܵܐ ܕܪܘܼܚܵܐ ܨܒܼܵܐ ܒܲܪ ܪܵܚܹܝܠ ܠܲܡܫܲܡܵܫܘܼ", "ܘܐܲܝܟ ܐܲܒܼܵܗܵܘ̈ܗܝ ܕܲܡܝܼ ܒܚܘܼܒܹܿܗ ܠܘܵܬܼ ܒܵܪܘܿܝܵܐ ܀", ":ܒܗܘܿܢ ܐܸܬܿܕܲܡܝܼ ܒܪܲܗܛܵܐ ܕܐܘܼܪܚܹܗ ܠܘܵܬܼ ܟܹܐܢܘܼܬܼܵܐ", "ܘܒܲܫܒܼܝܼܠܲܝ̈ܗܘܿܢ ܬܦܲܩ̣ ܒܲܒܼܥܵܬܼܵܐ ܕܗܲܝܡܵܢܘܼܬܼܵܐ ܀", ":ܚܘܼܒܵܐ ܬܪܲܨ ܠܹܗ ܢܝܼܫܵܐ ܠܥܲܡܠܹ̈ܐ ܪ̈ܘܼܚܵܢܹܵܐ", "ܘܲܚ̣ܢܵܐ ܒܣܲܒܼܪܵܐ ܠܘܵܬܼ ܣܘܼܟܵܝܵܐ ܕܲܥܬܼܝܼ̈ܕܼܵܬܼܵܐ ܀", ":ܒܗܲܝܡܵܢܘܼܬܼܵܐ ܡܸܬܼܚܲܙܲܩ ܗ̄ܘ̣ܵܐ ܐܲܝܟ ܕܲܒܼܙܲܝܢܵܐ", "ܘܲܒܼܪܸܥܝܵܢܹܗ ܠܒܼܝܼܟ ܗ̄ܘ̣ܵܐ ܣܲܝܦܵܐ ܕܡܸܠܲܬܼ ܡ̇ܪܹܗ ܀", ":ܐܵܦ ܝܵܠܘܿܕܹܗ ܚ̣ܙܵܝܗܝ ܕܲܡܙܲܝܲܢ ܒܕܼܘܼܡܝܵܐ ܕܝܼܠܹܗ", "ܘܐܲܫܦܲܥ ܚܘܼܒܵܐ ܘܡܲܫܚܹܗ ܒܪ̈ܲܚܡܹܐ ܕܬܼܘܼܒܼ ܢܸܬܼܓܲܢ̄ܒܲܪ ܀", ":ܒܪ̈ܲܚܡܹܐ ܡܲܫܚ̣ܹܗ ܐܲܝܟ ܕܲܒܼܡܸܫܚܵܐ ܠܡܹܐܚܲܕܼ ܕܲܪܵܐ", "ܘܲܙܟܼܵܐ ܠܚܲܫܹ̈ܐ ܕܪܸܓܲܬܼ ܦܲܓܼܪܵܐ ܒܪܸܚܡܲܬܼ ܡ̇ܪܹܗ ܀", ":ܠܡܵܢ ܟܲܝ ܦܲܠܓܹܗ ܟܹܐܢܵܐ ܠܚܘܼܒܹܿܗ ܠܘܵܬܼ ܝܲܠܕܵܬܹ̈ܗ", "ܘܲܠܚܲܕܼ ܡܲܫܚܹܗ ܒܡܸܫܚܵܐ ܕܚܘܼܒܵܐ ܛܵܒܼ ܡ̣ܢ ܚܲܒܼܪ݁ܵܘܗܝ ܀", ":ܠܡܵܢ ܟܲܝ ܦܲܪܫܵܗ̇ ܠܐܵܘܝܘܼܬܼ ܚܘܼܒܵܐ ܕܣܝܼܡ ܒܲܟܼܝܵܢܵܐ", "ܘܐܲܪܡܝܼ ܗܸܪܬܼܵܐ ܒܲܬܼܪܸܥܣܲܪܬܵܐ ܕܦܹܐܪ̈ܲܝ ܟܲܪܣܹܗ ܀", "ܠܡܵܢܵܐ ܝܲܩܲܪ ܚܲܕܼ ܗܲܕܵܡ̇ܐ ܘܲܩܪ̣ܵܝܗܝ ܕܝܼܠܹܗ:", "ܘܗܵܐ ܕܝܼܠܹܗ ܗ̄ܘ̣ ܟܠܹܗ ܓܘܼܫܡܵܐ ܕܪܘܼܟܵܒܼ ܝܲܠܕܵܘ̈ܗܝ ܀", ":ܠܡܵܢܵܐ ܣܲܕܿܩܵܗ̇ ܠܐܲܣܝܼܪܘܼܬܼܵܐ ܕܪ̈ܲܚܡܹܐ ܘܫܲܝܵ̈ܐ", "ܘܲܠܚܲܕܼ ܐܵܘܪܸܬܼ ܝܼܵܬܿܘܼܬܼ ܚܘܼܒܵܐ ܕܥܵܠܹ̇ܒܼ ܠܐܲܚܵܘ̈ܗܝ ܀", ":ܚܲܕܼ ܗ̄ܘ̣ ܟܝܵܢܵܐ ܐܘܿ ܙܲܕܿܝܼܩܵܐ ܘܚܲܕܼ ܗ̄ܘ̣ ܝܲܠܕܵܐ", "ܘܚܲܕܼ ܗ̄ܘ̣ ܪܸܡܙܵܐ ܕܨܵܪ ܝܵܠܹܕܿܬܵܟ ܒܣܲܡܵܐ ܕܙܲܪܥܵܟ ܀", ":ܕܚܲܕܼ ܗ̄ܘ̣ ܟܝܵܢܵܐ ܐ̄ܢܵܐ ܝܵܕܲ݁ܥ ܐ̄ܢܵܐ ܘܲܟܼܝܵܢܝ ܣܵܗܹ̇ܕܼ", "ܐܸܠܵܐ ܠܵܐ ܫܘܸܐ ܨܼܒܼܝܵܢ ܢܲܦܫܵܐ ܥܲܡ ܬܘܼܩܵܢܵܐ ܀", ":ܖܼܒܼܝܵܢ ܢܲܦܫܵܐ ܗ̄ܘ̣ ܕܲܡܫܲܚܠܸܦ ܠܹܗ ܠܚܘܼܒܵܐ ܫܲܘܝܵܐ", "ܘܗܘ̤ ܥܵܒܹ̇ܕܼ ܠܹܗ ܕܲܠܚܲܕܼ ܢܸܣܢܸܐ ܘܲܠܚܲܕܼ ܢܸܪܚܲܡ ܀", ":ܚܲܝܠܵܐ ܪܲܒܵܐ ܕܦܵܪܘܿܫܘܼܬܼܵܐ ܪܟܼܝܼܒܼ ܠܲܟܼܝܵܢܵܐ", "ܘܲܡܕܲܒܲܪ ܠܹܗ ܐܲܝܟ ܗܸܢܘܿܟܼܵܐ ܠܐܲܝܝܟܵܐ ܕܨܵܒܹ̇ܐ ܀", ":ܚܹܝܝܠ ܨܼܒܼܝܵܢܲܢ ܥܵܨܹ̇ܐ ܠܚܘܼܒܵܐ ܒܚܹܝܠ ܨܸܒܼܝܵܢܹܗ", "ܘܗܘ̤ ܢܵܓܹ̇ܕܼ ܠܹܗ ܐܲܝܟ ܗܲܕܿܝܼܠܵܐ ܠܲܠܡܹܐܝܢ ܫܲܝܢܵܐ ܀", ":ܗܵܢܵܐ ܚܲܝܠܵܐ ܪܡ݂ܲܙ ܠܝܼ ܒܟܸܣܝܵܐ ܦܵܪܘܿܫܵܐܝܼܬܼ", "ܕܚܘܼܪ ܬܲܩܢܵܐܝܼܬܼ ܘܲܚܙܲܝܼ ܟܝܵܢܵܐ ܕܲܫܘܸܐ ܘܲܦܠܝܼܓܼ ܀", ":ܫܘܸܐ ܒܲܟܼܝܵܢܹܗ ܕܚܲܕܼ ܗ̄ܘ̣ ܟܝܵܢܵܐ ܘܪܸܡܙܵܐ ܕܓܼܒܼ݂ܠܹܗ", "ܘܲܣܕܼܝܼܩ ܘܲܦܠܝܼܓܼ ܨܼܒܼܝܵܢ ܢܲܦܫܹܗ ܒܝܲܕܼ ܚܹܐܪܘܼܬܹܗ ܀", ":ܫܲܠܝܼܛ ܡ̇ܕܹܝܢ ܥܲܠ ܨܸܒܼܝܵܢܹܗ ܟܡܵܐ ܕܲܡܠܝܼܠܵܐ ܗ̄ܘ̣", "ܘܲܒܼܚܹܐܪܘܼܬܹܗ ܓܵܒܹ̇ܐ ܘܡܲܣܠܸܐ ܠܐܲܝܢܵܐ ܕܨܵܒܹ̇ܐ ܀", ":ܚܘܼܒܹܿܗ ܕܟܹܐܢܵܐ ܕܲܠܘܵܬܼ ܝܲܠܕܵܘ̈ܗܝ ܓܠ̣ܵܐ ܘܒܲܕܸܿܩ ܠܝܼ", "ܕܦܵܪܘܿܫܘܼܬܼܵܐ ܕܒܲܢ ܫܲܠܝܼܛܵܐ ܗ̄ܝܼ ܒܙܵܘܥܹ̈ܐ ܘܪܸܓܵܬܼܵܐ ܀", ":ܠܵܐ ܗ̄ܘ̣ܵܐ ܚܘܼܒܹܿܗ ܕܝܲܥܗܥܩܘܿܒܼ ܟܹܐܢܵܐ ܦܠܝܼܓܼ ܗ̄ܘ̣ܵܐ ܘܲܣܕܼܝܼܩ", "ܚܹܝܠ ܨܸܒܼܝܵܢܵܐ ܢܲܓܼܕܹܿܗ ܠܚܘܼܒܵܐ ܠܵܘ ܛܘܼܝܵܒܹܗ ܀", ":ܠܵܐ ܫܲܘܝܝܘܼܬܼܵܐ ܕܨܸܒܼܝܵܢ ܝܲܠܕܵܘ̈ܗܝ ܣܕܲܩܬܹܗ ܠܚܘܼܒܹܿܗ", "ܘܪܵܚܹ̇ܡ ܘܣܵܢܹ̇ܐ ܒܦܵܪܘܿܫܘܼܬܼܵܐ ܕܨܸܒܼܝܵܢ ܢܲܦܫܹܗ ܀", ":ܛܢܵܢܵܐ ܐܲܪܡܝܼ ܒܪܸܥܝܵܢ ܝܲܠܕܵܘ̈ܗܝ ܠܘܵܬܼ ܟܹܐܢܘܿܬܼܵܐ", "ܕܐܸܢ ܡܸܙܕܲܕܲܩܝܼܢ ܐܵܦ ܡܸܬܼܪܲܚܡܝܼܢ ܒܲܕܼܡܘܼܬܼ ܝܵܘܣܸܦ ܀", ":ܚܘܼܒܹܿܗ ܕܝܵܘܣܸܦ ܥܲܒܼ݂ܕܹܿܗ ܪܚܝܼܡܵܐ ܠܨܸܒܼܝܵܢ ܐܲܒܼܘܼܗܝ", "ܘܕܲܪܚܸܡ ܩܘܼܫܬܵܐ ܪܲܚ̣ܡܹܗ ܟܹܐܢܵܐ ܛܵܒܼ ܡ̣ܢ ܐܲܚܵܘ̈ܗܝ ܀", ":ܚܘܼܒܹܿܗ ܥܲܒܼܕܹܿܗ ܠܙܲܥܘܿܪ ܐܲܚܵܘ̈ܗܝ ܠܥܸܠ ܡ̣ܢ ܐܲܚܵܘ̈ܗܝ", "ܘܗܘ̤ ܐܲܪܝܼܡܹܗ ܠܕܲܪܓܼܵܐ ܕܲܟܼܣܸܐ ܒܦܘܼܪܥܵܢ ܐܲܓܼܪܵܐ ܀", ":ܚܘܼܒܵܐ ܕܚܵܘܝܼ ܠܘܵܬܼ ܝܵܠܘܿܕܹܗ ܘܨܹܝܕܼ ܓܵܒܼܘܼܠܹܗ", "ܗܘ̤ ܦܲܢܝܼ ܠܹܗ ܟܠܝܼܠ ܙܵܟܼܘܼܬܼܵܐ ܕܓܲܕܼܠܘܼܗܝ ܪ̈ܲܚܡܹܐ ܀", ":ܟܝܵܢܵܐ ܪܡ݂ܲܙ ܠܹܗ ܕܢܸܪܚܲܡ ܠܐܲܒܼܘܼܗܝ ܘܲܠܓܼܵܒܼܘܿܠܹܗ", "ܘܲܒܼܕܼܘܼܒܵܪ̈ܵܘܗܝ ܦܪ݂ܲܥ ܠܐܲܠܵܗܵܐ ܘܲܠܝܵܠܘܿܕܹܗ ܀", ":ܒܫܲܘܝܘܼܬܼ ܚܘܼܒܹܿܗ ܦܲܠܓܹܗ ܠܚܘܼܒܵܐ ܕܣܝܼܡ ܒܲܟܼܝܵܢܵܐ", "ܘܪܸܚܡܲܬܼ ܢܲܦܫܹܗ ܥܨܵܬܹܗ ܠܝܲܨܪܵܐ ܠܡܸܪܚܲܡ ܣܲܓܿܝܼ ܀", ":ܕܵܡܹ̇ܐ ܚܘܼܒܵܐ ܕܲܠܘܵܬܼ ܝܵܘܣܸܦ ܡ̣ܢ ܝܵܠܘܿܕܹܗ", "ܠܗܵܘ̇ ܕܲܡܫܝܼܚܵܐ ܠܘܵܬܼ ܝܘܿܚܲܢܵܢ ܪܵܚܹ̇ܡ ܡ̇ܪܹܐ ܀", ":ܬܪܸܥܣܲܪ ܐܵܘܠܸܕܼ ܐܵܦ ܦܵܪܘܿܩܲܢ ܪܘܼܚܵܢܵܐܝܼܬܼ", "ܘܲܠܚܲܕܼ ܡܸܢܗܘܿܢ ܝܲܩܲܪ ܒܚܘܼܒܹܿܗ ܛܵܒܼ ܡ̣ܢ ܚܲܒܼܪ݁ܵܘܗܝ ܀", ":ܒܛܲܟܼܣܵܐ ܕܝܲܥܩܘܿܒܼ ܕܐܵܘܠܸܕܼ ܫܲܒܼܛܹ̈ܐ ܒܡܸܢܝܵܢ ܝܲܪ̈ܚܹܐ", "ܒܹܗ ܐܵܦ ܡ̇ܪܲܢ ܓܒܼ݂ܵܐ ܬܲܠܡܝܼܕܹ̈ܐ ܠܝܘܼܦܵܢ ܐ̄ܢܵܫܵܐ ܀", ":ܐܲܝܟ ܡܸܢܝܵܢܵܐ ܕܲܒܼܢܲܝ̈ ܝܲܥܩܘܿܒܼ ܛܲܟܸܿܣ ܐܸܢܘܿܢ", "ܕܢܸܗܘܘܿܢ ܕܵܡܹ̇ܿܝܢ ܐ̄ܪ̈ܵܙܹܐ ܕܥܲܡܵܐ ܠܦܘܼܪܩܵܢ ܥܲܡܡܹ̈ܐ ܀", ":ܒܐ̄ܪܵܙ ܦܵܪܘܿܩܲܢ ܐܵܘܠܸܕܼ ܝܲܥܩܘܿܒܼ ܬܪܸܥܣܲܪ ܫܲܒܼܛܝܼ̈ܢ", "ܘܨܵܪ ܦܸܠ̈ܐܵܬܼܵܐ ܕܲܬܼܥܣܲܪܬܵܐ ܕܲܓܼܒܼܵܐ ܡܫܝܼܚܵܐ ܀", ":ܕܲܡܝܼ ܒܚܘܼܒܹܿܗ ܕܲܠܘܵܬܼ ܝܵܘܣܸܦ ܐܲܝܟ ܪܹܫܝܼܬܲܢ", "ܕܲܥܠ݂ܲܒܼ ܚܘܼܒܹܿܗ ܠܘܵܬܼ ܨܼܒܼܝܵܢܵܐ ܕܪܵܚܹ̇ܡ ܚܘܼܒܵܐ ܀", ":ܒܚܘܼܒܵܐ ܕܲܒܼܪܹܗ ܪܫܲܡ̣ ܬܲܚܘܝܼܬܼܵܐ ܕܪܵܚܡܹܗ ܕܚܲܬܼܢܵܐ", "ܕܲܪܚܸܡ ܐܵܦ ܗܘ̤ ܠܚܲܕܼ ܡ̣ܢ ܝܲܠܕܵܘ̈ܗܝ ܒܐ̄ܪܵܙ ܝܘܿܚܲܢܵܢ ܀", ":ܚܘܼܒܵܐ ܠܝܵܘܣܸܦ ܢܲܟܼܦܵܐ ܪܚܝܼܡ ܥܲܠ ܐܲܒܼܘܼܗܝ", "ܗܘ̤ ܐܲܪܝܼܡܹܗ ܐܵܦ ܠܲܫܠܝܼܚܵܐ ܠܥܸܠ ܡ̣ܢ ܚܲܒܼܪ݁ܵܘܗܝ ܀", ":ܚܘܼܒܹܿܗ ܕܝܵܘܣܸܦ ܢܲܓܼܕܹܿܗ ܠܐܲܒܼܘܼܗܝ ܒܵܬܲܪ ܚܘܼܒܹܿܗ", "ܘܲܓܼܠ̣ܵܐ ܘܒܲܕܸܿܩ ܕܚܘܼܒܵܐ ܗ̄ܘ̣ ܦܵܪܲ̇ܥ ܚܘܼܒܵܐ ܠܚܘܼܒܵܐ ܀", ":ܒܝܵܘܣܸܦ ܡ̇ܕܹܝܢ ܢܚܘܼܪ ܐܵܦ ܐܲܝܢܵܐ ܕܫܵܐܹ̇ܠ ܪ̈ܲܚܡܹܐ", "ܕܲܪܚܸܡ ܡ̇ܪܹܗ ܦܲܪ݂ܥܹܗ ܚܘܼܒܵܐ ܕܛܵܒܼ ܡ̣ܢ ܕܝܼܠܹܗ ܀", ":ܐܵܦ ܝܵܠܘܿܕܼ ܡܸܛܠ ܗܵܕܹܐ ܐܲܣܓܿܝܼ ܪܲܚ̣ܡܹܗ", "ܕܲܚ̣ܙܵܐ ܕܐܲܣܝܼܪ ܚܘܼܒܵܐ ܕܢܲܦܫܹܗ ܠܘܵܬܼ ܥܵܒܼܘܿܕܹܗ ܀", ":ܪܲܚ̣ܡܹܗ ܣܲܓܿܝܼ ܛܵܒܼ ܡ̣ܢ ܐܲܚܵܘ̈ܗܝ ܘܐܲܛܸܢ ܠܐܲܝܵܘ̈ܗܝ", "ܕܢܸܗܘܘܿܢ ܪܵܗ̇ܛܝܼܢ ܠܲܬܼܪܲܥ ܟܲܣܝܵܐ ܕܢܸܪܚܲܡ ܐܸܢܘܿܢ ܀", ":ܘܟܲܕܼ ܚܲܕܼ ܐܲܒܼܵܐ ܘܚܲܕܼ ܒܵܪܘܿܝܵܐ ܕܦܲܓܼܪܵܐ ܘܢܲܦܫܵܐ", "ܢܬ݂ܲܥ ܨܼܒܼܝܵܢܵܐ ܕܚܲܕܼ ܗܲܕܵܡ̇ܐ ܘܙܲܠ̣ܘ ܣܲܓܿܝܼ̈ܠܹܐ ܀", ":ܚܦܝܼܛ ܗ̄ܘ̣ܵܐ ܝܵܘܣܸܦ ܘܐܲܡܝܼܢ ܟܠܫܵܥ ܒܲܬܼܪܲܥ ܟܲܣܝܵܐ", "ܕܲܢܦܲܢܸܐ ܠܹܗ ܐܲܝܟ ܐܲܓܼܪܵܐ ܠܥܲܡܠܵܘ̈ܗܝ ܚܘܼܒܵܐ ܘܪ̈ܲܡܹܐ ܀", ":ܒܚܘܼܒܵܐ ܘܪ̈ܲܚܡܹܐ ܟܕܼܝܼܢ ܗ̄ܘ̣ܵܐ ܚܘܼܒܹܿܗ ܒܢܝܼܪܵܐ ܕܡ̇ܪܹܐ", "ܘܲܒܼܝܵܠܕܹܗ ܡܙܲܝܲܚ ܗ̄ܘ̣ܵܐ ܠܵܗ̇ ܠܡܸܠܲܬܼ ܟܲܣܝܵܐ ܀", ":ܒܐܝܼܩܵܪ ܐܲܒܼܘܼܗܝ ܡܸܬܼܪܲܥܸܐ ܗ̄ܘ̣ܵܐ ܦܵܪܲ̇ܥ ܗ̄ܘ̣ܵܐ ܠܹܗ", "ܠܚܘܼܒܹܿܗ ܚܘܼܒܵܐ ܕܦܵܪܲܥ ܟܠܫܵܥ ܠܲܡܬܲܩܢܵܢܹܗ ܀", "ܩܲܕܸܿܡ ܒܲܟܲܪ ܨܼܒܼܝܵܢ ܢܵܦܫܹܗ ܩܕܼܵܡ ܢܵܡܘܿܣܵܐ:", "ܕܒܼܵܬܲܪ ܙܲܒܼܢܵܐ ܥܬܼܝܼܕܼ ܗ̄ܘ̣ܵܐ ܕܲܢܣܝܼܡ ܙܘܼܗܪܵ ܡܸܠܵܘ̈ܗܝ ܀", ":ܡ̇ܕܹܝܢ ܓܼܠܝܵܐ ܗ̄ܝܼ ܕܠܵܘ ܢܵܡܘܿܣܵܐ ܐܲܠܸܦ ܟܹܐܢܹ̈ܐ", "ܐܸܠܵܐ ܗܘ̤ܵܘ ܢܵܡܘܿܣܵܐ ܠܦܘܼܠܚܵܢ ܩܘܼܫܬܵܐ ܀", ":ܫܲܦܝܼܪ ܬܲܪܓܸܿܡ ܐܵܦ ܟܵܪܘܿܙܵܐ ܕܡܼܠܲܬܼ ܩܘܼܫܬܵܐ", "ܕܲܠܥܵܘܠܹ̈ܐ ܣܝܼܡ ܢܵܡܘܿܣܵܐ ܠܵܐ ܗ̄ܘ̣ܵܐ ܠܟܹܐܢܹ̈ܐ ܀", ":ܟܹܐܢܹ̈ܐ ܠܘܼܩܕܸܿܡ ܗܘ̤ܵܘ ܢܵܡܘܿܣܵܐ ܠܪܸ̈ܥܝܵܢܲܝܗܘܿܢ", "ܘܗܸܢܘ̣ܿܢ ܚܵܘܝܼܘ ܫܒܼܝܼܠ ܢܵܡܘܿܣܵܐ ܒܕܼܘܼܒܵܪ̈ܲܝܗܘܿܢ ܀", ":ܩܲܕܿܝܼܡ ܝܲܨܪܵܐ ܕܦܵܪܘܿܫܘܼܬܼܵܐ ܠܟܼܠ ܢܵܡܘܿܣܝܼ̈ܢ", "ܗܘ̤ܝܘܼ ܪܲܒܵܐ ܕܟܼܵܬܹ̇ܒܼ ܘܡܲܗܓܸܿܐ ܠܡܲܠܝܼܠܘܼܬܼܵܐ ܀", ":ܝܲܨܪܵܐ ܟܬ݂ܲܒܼ ܠܹܗ ܣܸܦܪܵܐ ܠܝܵܘܣܸܦ ܥܲܠ ܪܸܥܝܵܢܹܗ", "ܘܲܩܪ̣ܵܐ ܒܗܵܘܢܵܐ ܘܦܲܫܸܩ ܣܸܦܪܵܐ ܕܣܸܓܼܕܲܬܼ ܟܲܣܝܵܐ ܀", ":ܬܲܪܬܹܿܝܢ ܝܼܠܸܦ̣ ܡ̣ܢ ܢܵܡܘܿܣܵܐ ܕܦܵܪܘܿܫܘܼܬܼܵܐ", "ܕܚܲܝܵܒܼ ܐ̄ܢܵܫܵܐ ܦܘܼܪܥܵܢ ܚܘܼܒܵܐ ܠܡܵܪܹܗ ܘܐܲܒܼܘܼܗܝ ܀", ":ܬܲܪܬܹܿܝܢ ܦܲܢܝ̣ ܐܵܦ ܗܘ̤ ܒܚܘܼܒܹܿܗ ܐܲܝܟ ܦܵܪܘܿܫܵܐ", "ܣܸܓܼܕܲܬܼ ܚܘܼܒܵܐ ܠܡܵܪܵܐ ܕܥܲܕܕܹܿܗ ܘܲܠܝܵܠܘܿܕܹܗ ܀", ":ܘܕܲܚ̣ܙܵܐ ܐܲܒܼܘܼܗܝ ܕܲܚܦܝܼܛ ܦܵܪܲܥ ܐܲܝܟ ܚܲܝܒܼܵܐ", "ܦܲܪ̣ܥܹܗ ܐܵܦ ܗܘ̤ ܐܲܓܼܪܵܐ ܕܚܘܼܒܵܐ ܠܘܵܬܼ ܨܸܒܼܝܵܢܹܗ ܀", ":ܪܲܚ̣ܡܹܗ ܒܟܸܣܝܵܐ ܕܲܚ̣ܙܵܐ ܕܲܟܼܣܸܐ ܒܚܘܼܒܹܿܗ", "ܘܝܲܩܪܹܗ ܒܓܸܠܝܵܐ ܕܢܲܟܸܿܦ ܪܼ̈ܓܼܫܵܘܗܝ ܥܲܡ ܨܼܒܼܝܵܢܹܗ ܀", ":ܒܢܲܚ̈ܬܹܿܐ ܨܲܒܸܿܬܼ ܦܲܓܼܪܹܗ ܠܦܘܼܬܼ ܨܸܒܼܝܵܢܹܗ", "ܘܲܒܼܚܘܼܫܵܒܼܵܘ̈ܗܝ ܙܲܝܲܚ ܢܲܦܫܹܗ ܡܲܠܝܲܬܼ ܚܘܼܒܵܐ ܀", ":ܐܵܦ ܒܵܪܘܿܝܵܐ ܐܲܣܓܿܝܼ ܪܲܚ̣ܡܹܗ ܛܵܒܼ ܡ̣ܢ ܐܲܚܵܘ̈ܗܝ", "ܕܲܚܙ̣ܲܐ ܕܐܲܣܝܼܪ ܚܘܼܒܵܐ ܕܢܲܦܫܹܗ ܠܘܵܬܼ ܟܲܣܝܘܼܬܹܗ ܀", ":ܝܲܗ̣̄ܒܼ ܒܹܗ ܚܲܝܠܵܐ ܡ̣ܢ ܟܲܣܝܘܼܬܹܗ ܠܡܸܚܙܵܐ ܕܟܲܣ̈ܝܵܢ", "ܘܚܲܝܸܠ ܙܵܘܥܵܘ̈ܗܝ ܠܡܸܬܼܒܲܩܵܝܘܼ ܒܲܥܬܼܝܼ̈ܕܼܵܬܼܵܐ ܀", ":ܟܲܣܝܵܐ ܬܲܪܓܸܿܡ ܪܸܡܙܵܐ ܕܚܲܝܠܹܗ ܒܙܵܘܥܲܝ̈ ܢܲܦܫܵܐ", "ܘܒܲܕܿܩܹܗ ܒܓܸܠܝܵܐ ܠܚܹܝܠ ܟܲܣܝܘܼܬܹܗ ܕܲܓܼܠܸܐ ܠܹܗ ܟܠ ܀", ":ܒܚܸܠܡܹܗ ܓܠ̣ܵܐ ܠܹܗ ܥܲܠ ܪܘܼܡܪܵܡܹܗ ܘܡܘܼܟܵܟ ܐܲܚܵܘ̈ܗܝ", "ܘܚܵܘܝܹܗ ܒܟܸܣܝܵܐ ܕܲܡܪܝܼܡ ܫܲܒܼܛܹܗ ܥܲܠ ܣܵܩܘܿܪ̈ܵܘܗܝ ܀", ":ܚ̣ܙܵܐ ܠܲܡ ܝܵܘܣܸܦ ܚܸܠܡܵܐ ܒܟܸܣܝܵܐ ܘܚܵܘܝܼ ܠܐܲܝܵܘ̈ܗܝ", "ܘܐܲܠܸܦ ܐܸܢܘܿܢ ܥܲܠ ܫܘܼܠܛܵܢܹܗ ܕܪܵܕܹܐ ܘܕܼܵܐܹ̇ܝܢ ܀", ":ܚܙܹ̇ܝܬܼ ܠܲܡ ܕܐܝܼܬܲܝ ܐܸܢܵܐ ܘܐܲܢ̄ܬܿܘܿܢ ܒܦܘܼܠܚܵܢ ܐܲܪܥܵܐ", "ܟܲܕܼ ܐܵܣ̇ܪܝܼܢܲܢ ܟܲܦܹ̈ܿܐ ܒܚܲܩܠܵܐ ܠܡܵܙܘܿܢ ܙܲܒܼܢܵܐ ܀", ":ܚܙܹ̇ܝܬܼ ܕܐܸܙܕܲܩܦܲܬ̤ ܟܲܦܵܐ ܕܲܩܢܘܿܡܝ ܘܬܸܪܨܲܬ̤ ܩܵܡܲܬ̤", "ܘܲܚܙܹ̇ܝܬܼ ܟܲܦܹ̈ܐ ܕܲܩܢܘܿܡܲܝ̈ܟܿܘܿܢ ܟܲܕܼ ܣܵܓܼ̈ܕܵܢ ܠܝܼ ܀", ":ܒܟܲܦܹ̈ܐ ܚܵܘܝܹܗ ܟܲܦܢܵܐ ܕܪܵܕܹܐ ܘܲܡܩܲܦܲܚ ܟܠ", "ܘܲܒܼܣܸܓܼ̈ܕܵܬܼܗܹܝܢ ܫܘܼܥܒܵܕܼ ܐܲܚܵܘ̈ܗܝ ܕܲܣܓܸܕܼܘ ܩܘܼܕܸܡܵܘܗܝ ܀", ":ܚܕܲܥܣܲܪ ܟܲܦܝܼ̈ܢ ܟܲܦ̣ ܪܹ̈ܫܲܝܗܘܿܢ ܘܲܣܓܸܕܼ ܠܲܚܕܼܵܐ", "ܘܦܸܫܛܲܬ̤ ܐܝܼܕܼܵܐ ܘܲܪܕܵܬܼ ܐܸܢܹܝܢ ܘܲܙܟܼܵܬ̤ ܐܹܢܝܢ ܀", ":ܐܘܿ ܬܸܕܼܡܘܼܪܬܵܐ ܕܲܒܼܝܲܕܼ ܟܲܦܹ̈ܐ ܡܸܬܼܚܵܘܝܵܐ ܗ̄ܘ̣ܵܬܼ", "ܕܟܲܦܢܵܐ ܘܣܲܒܼܥܵܐ ܬܪܸܥܣܲܪ ܡܸܬܼܒܲܕܲܩ ܗ̄ܘ̣ܵܐ ܀", ":ܐܹܝܘ ܡܸܢܝܵܢܵܐ ܕܝܲܪ݁ܚܹܐ ܚܕܲܥܣܲܪ ܕܚܵܒܼܘ ܘܐܸܬܼܡܲܣܟܲܢܘ", "ܘܐܲܣܢܸܩ ܐܸܢܘܿܢ ܪܸܡܙܵܐ ܟܲܣܝܵܐ ܥܲܠ ܚܲܕܼ ܝܲܪܝܵܐ ܀", ":ܐܘܿ ܡ̇ܙܘܿܢܵܐ ܕܟܲܕܼ ܗܘ̤ ܙܵܐܹ̇ܢ ܫܐܸ݂ܠ ܡ̇ܙܘܿܢܵܐ", "ܒܟܲܦܹ̈ܐ ܬܪܸܥܣܲܪ ܕܡܸܬܼܟܲܫ̈ܦܵܢ ܗ̣̄ܘܲܝ̈ ܟܲܦܵܐ ܀", ":ܐܹܝܘ ܠܲܟܼܝܵܢܵܐ ܕܲܫܘܸܐ ܟܠܹܗ ܘܲܦܠܝܼܓܼ ܟܠܹܗ", "ܘܡܸܢܹܗ ܟܲܦܢܵܐ ܐܵܦ ܡܵܙܘܿܢܵܐ ܚܲܣܝܼܪ ܘܲܓܼܡܝܼܪ ܀", ":ܚܲܕܼ ܗ̄ܘ̣ ܟܝܵܢܵܐ ܘܲܫܘܸܐ ܟܠܹܗ ܒܟܼܠܡܵܐ ܕܲܩܢܸܐ", "ܘܲܦܠܝܼܓܼ ܟܠܹܗ ܒܝܲܕܼ ܨܸܒܼܝܵܢܵܐ ܕܦܵܪܘܿܫܘܼܬܹܗ ܀", ":ܡ̣ܢ ܚܲܕܼ ܢܸܒܼܥܵܐ ܪܕܼܵܘ ܗܲܕܵܡܹ̈ܐ ܐܲܝܟ ܡܲܒܿܘܼܥܹ̈ܐ", "ܘܲܚܕܲܥܣܲܪ ܓܵܙ̣ܘ ܘܚܲܕܼ ܐܸܫܬܲܦܲܥ ܒܪܸܕܼܝܵܐ ܕܚܘܼܒܹܿܗ ܀", ":ܒܲܕܼܡܘܼܬܼ ܓܝܼܚܘܿܢ ܚܵܘܝܼ ܪܸܕܼܝܹܗ ܒܐܲܪܲܥ ܡܸܨܪܹܝܢ", "ܘܚܲܕܿܝܼ ܫܸܩܝܵܐ ܕܲܡܠܝܼܠܘܼܬܹܗ ܛܵܒܼ ܡ̣ܢ ܚܲܪܫܵܐ ܀", ":ܓܝܼܚܘܿܢ ܝܼܒܸܫ̣ ܕܲܟܼܠܵܝܗܝ ܥܵܘ̣ܠܵܐ ܠܪܸܕܼܝܹܗ ܪܲܒܵܐ", "ܘܝܵܘܣܸܦ ܐܲܪܕܲܝܼ ܫܸܦܥܵܐ ܚܲܠܝܵܐ ܒܝܲܕܼ ܡ̇ܙܘܿܢܵܐ ܀", ":ܒܚܸܠܡܵܐ ܕܲܚܙ̣ܵܐ ܒܲܕܸܿܩ ܠܐܲܚܵܘ̈ܗܝ ܥܲܠ ܬܲܪ̈ܬܲܝܗܹܝܢ", "ܕܕܲܡ ܢܸܬܼܟܲܚܕܼܘܼܢ ܡ̣ܢ ܒܘܼܕܵܩܵܐ ܕܲܒܼܝܲܕܼ ܟܲܦܹ̈ܐ ܀", ":ܗܘ̤ܵܐ ܝܲܬܿܝܼܪܵܐ ܒܘܼܕܵܩ ܐ̄ܪ݁ܵܙܹܐ ܠܒܼܝܼܫܘܼܬܼ ܝܲܨܵܪܵܐ", "ܘܲܛܠܲܡ̣ܘ ܐܸܢܹܝܢ ܠܲܣܬܼܝܼܪ݁ܵܬܼܵܐ ܕܲܓܼܠ̣ܵܐ ܒܟܲܦܹ̈ܐ ܀", ":ܠܵܐ ܐܸܬܼܥܲܕܵܪܘ ܐܲܚܲܝ̈ ܝܵܘܣܸܦ ܡ̣ܢ ܒܘܼܕܵܩܵܘ̈ܗܝ", "ܐܸܠܵܐ ܕܐܵܘܣܸܦܘ ܡܸܪܲܬܼ ܢܲܦܫܵܐ ܠܘܼܩܒܲܠ ܚܸܠܡܵܘ̈ܗܝ ܀", ":ܐܲܣܓܿܝܼܘ ܣܲܩ̣ܪܘܼܗܝ ܡܸܛܠ ܫܘܼܦܪ̈ܵܘܗܝ ܐܲܝܟ ܚܲܣܵܡܹ̈ܐ", "ܕܡܸܛܠ ܡ̇ܢܵܐ ܦܠܸܐ ܥܲܡ ܫܘܼܦܪܹܗ ܐܵܦ ܪܸܥܝܵܢܹܗ ܀", ":ܘܲܟܼܡܵܐ ܕܗܸܢܘ̣ܿܢ ܐܲܣܓܿܝܼܘ ܣܲܩ̣ܪܘܼܗܝ ܥܲܠ ܪܘܼܡܪܵܡܹܗ", "ܥܲܒܼ݂ܕܹܿܗ ܡܵܪܹܗ ܢܸܒܼܥܵܐ ܕܡܲܪܕܸܿܐ ܚܹܝܠ ܟܲܣ̈ܝܵܬܼܵܐ ܀", ":ܗܦ݂ܲܟ ܘܲܓܼܠ̣ܵܐ ܒܹܗ ܒܚܸܙܘܵܐ ܕܲܬܼܪܹܝܢ ܐ̄ܪܵܙܵܐ ܐ̄ܚܪܹܢܵܐ", "ܕܩܵܥܹ̇ܐ ܒܚܲܝܠܹܗ ܐܲܝܟ ܟܵܪܘܿܙܵܐ ܥܲܠ ܫܘܼܠܛܵܢܹܗ ܀", "ܚܙܹ̇ܝܬܼ ܠܲܡ ܚܸܠܡܵܐ ܬܢ̣ܵܐ ܡܲܟܼܝܼܟܼܵܐ ܠܐܲܒܼܘܼܗܝ ܘܠܐܲܚܵܘ̈ܗܝ:", "ܘܗܵܐ ܢܲܗܝܼܪܹ̈ܐ ܫܸܡܫܵܐ ܘܣܲܗܪܵܐ ܣܵܓܼ̇ܕܲܝܼܢ ܩܘܼܕܼܡܲܝ ܀", ":ܥܲܡ ܐܸܣܦܹܪܵܐ ܕܫܸܡܫܵܐ ܪܲܒܵܐ ܘܣܲܗܪܵܐ ܪܲܓܼܝܵܐ", "ܚܕܲܥܣܲܪ ܟܵܘܟܿܒܹ̈ܐ ܚܙܹ̇ܝܬܼ ܕܲܟܼܕܼܝܼܢܝܼܢܝܼܢ ܒܢܝܼܪܵܐ ܕܣܸܓܼܕܲܬܼܝ ܀", ":ܚܙܹ̇ܐ ܝܵܠܘܿܕܹܗ ܕܚܸܠܡܹܗ ܐܵܬܼܵܐ ܗ̄ܘ̣ ܕܫܸܡ ܫܘܼܠܛܵܢܹܗ", "ܘܲܬܼܡܲܗ ܣܲܓܿܝܼ ܕܪܲܒܵܐ ܗ̄ܝܼ ܡܸܢܹܗ ܐܲܝܕܵܐ ܕܒܲܕܸܿܩ ܀", ":ܓܠ̣ܵܐ ܠܹܗ ܠܲܒܼܪܹܗ ܚܲܝܠܵܐ ܕܲܟܼܣܸܐ ܒܓܼܵܘ ܦܸܠܐܬܼܵܐ", "ܕܐ̄ܢܵܐ ܠܲܡ ܘܐܸܡ̇ܟ ܘܐܲܚܲܝ̈ܟ ܢܹܐܬܸܐ ܘܢܸܣܓܿܘܿܕܼ ܩܘܼܕܼܡܲܝܟ ܀", ":ܒܬܲܗܪܵܐ ܪܲܒܵܐ ܩܵܡ̣ ܙܲܕܼܝܼܩܵܐ ܒܐܲܝܠܹܝܢ ܕܲܡܫܲܥ̣", "ܘܲܪܢ̣ܵܐ ܣܲܓܿܝܼ ܕܕܲܠܡܵܐ ܚܣܵܡܵܐ ܢܥܵܘܸܟ ܚܘܼܒܵܐ ܀", ":ܒܨܸܒܼܝܵܢ ܐܲܚܵܘ̈ܗܝ ܡܸܬܼܒܲܩܸܐ ܗ̄ܘ̣ܵܐ ܐܲܝܟ ܝܵܕܼܘܿܥܵܐ", "ܕܕܲܠܡܵܐ ܡܸܪܬܼܵܐ ܘܒܼܝܼܫܘܼܬܼ ܢܸܟܼܠܵܐ ܫܵܪܹܐ ܠܚܸܠܡܹ̈ܐ ܀", ":ܘܲܟܼܡܵܐ ܕܝܲܩܘܿܒ ܒܐܲܝܕܵܐ ܕܟܹܐܢܵܐ ܡܸܬܼܒܲܩܸܐ ܗ̄ܘ̣ܵܐ", "ܝܲܨܪܵܐ ܕܲܒܼܢܵܘ̈ܗܝ ܢܸܟܼܠܵܐ ܒܟܸܣܝܵܐ ܡܸܨܛܲܢܲܥ ܗ̄ܘ̣ܵܐ ܀", ":ܚܣܲܡ̣ܘ ܡܲܪ̈ܵܚܹܐ ܘܲܣܢ̣ܵܘ ܣܲܓܿܝܼ ܠܡܲܡܝܼܡ ܢܲܦܫܵܐ", "ܕܲܚܙ̣ܵܘ ܕܝܼܪܸܒܼ ܒܝܲܕܼ ܓܸܠܝܵܢܹ̈ܐ ܪ̈ܘܼܚܵܢܵܝܹܐ ܀", ":ܗܘ̤ ܥܲܡ ܐܲܚܵܘ̈ܗܝ ܡܸܬܼܪܲܒܸܿܐ ܗ̄ܘ̣ܵܐ ܘܐܲܚܵܘ̈ܗܝ ܥܲܡܹܗ", "ܘܟܲܕܼ ܗܘ̤ ܫܘܸܐ ܗ̄ܘ̣ܵܐ ܠܸܒܵܐ ܕܐܲܚܵܘ̈ܗܝ ܠܦܝܼܓܼ ܗ̄ܘ̣ܵܐ ܘܲܣܕܼܝܼܩ ܀", ":ܗܘ̤ ܐܲܣܝܼܪ ܗ̄ܘ̣ܵܐ ܒܚܘܼܒܵܐ ܕܐܲܒܼܘܼܗܝ ܘܕܲܩܢܘܿܡܲܝ̈ܗܘܿܢ", "ܘܗܸܢܘ̣ܿܢ ܥܵܩ̇ܪܝܼܢ ܒܸܢܝܵܢ ܚܘܼܒܵܐ ܒܢܲܝ̈ܐ ܕܢܸܟܼܠܵܐ ܀", ":ܗܘ̤ ܥܲܡ ܐܲܒܼܘܼܗܝ ܚܙܝܼܩ ܒܐܵܘܝܘܼܬܼܵܐ ܕܣܘܼܢܩܵܢܲܝ̈ܗܘܿܢ", "ܘܗܸܢܘ̣ܿܢ ܣܵܬܼ̇ܪܝܼܢ ܚܘܼܒܵܐ ܕܝܼܠܹܗ ܘܲܕܼܝܵܠܘܿܕܹܗ ܀", ":ܚܣܵܡܵܐ ܣܲܡܝܵܐ ܣܲܡܝܼ ܐܸܢܘܿܢ ܠܐܲܚܲܝ̈ ܝܵܘܣܸܦ", "ܘܠܵܐ ܚܙ̣ܵܘ ܢܘܼܗܪܵܐ ܕܙܲܕܿܝܼܩܘܼܬܼܵܐ ܕܲܟܼܣܸܐ ܒܚܸܠ̈ܡܵܘܗܝ ܀", ":ܚܣܵܡܵܐ ܗܘ̤ܵܐ ܠܗܘܿܬ ܐܲܝܟ ܬܲܚܦܝܼܬܼܵܐ ܩܕܼܵܡ ܥܲܝܢܲܝ̈ܗܘܿܢ", "ܘܠܵܐ ܐܸܬܼܒܲܩܝܼܘ ܕܥܸܠܲܬܼ ܚܸܠܡܵܐ ܠܗܘܿܢ ܥܘܼܕܼܪܵܢܵܐ ܗ̄ܝܼ ܀", ":ܚܣܵܡܵܐ ܡܝܼܬܼܵܐ ܕܡܝܼܬܼ ܟܲܕܼ ܠܵܐ ܡܝܼܬܼ ܘܚܲܝ ܟܲܕܼ ܠܵܐ ܚܲܝ", "ܡܝܼܬܼ ܠܲܫܪܵܪܵܐ ܘܚܲܝ ܠܲܚܛܝܼܬܼܵܐ ܘܠܲܝܬܵܘܗܝ ܘܐܝܼܬܼܵܘܗܝ ܀", ":ܐܲܝܢܵܘ ܒܝܼܫܵܐ ܕܒܼܝܼܫ ܘܲܡܕܲܪܲܡ ܡ̣ܢ ܒܝܼܫܘܼܬܹܗ", "ܘܡܲܢ̣ܘܼ ܕܲܓܼܠܝܼܙ ܡ̣ܢ ܢܲܗܝܼܪܵܐ ܐܲܝܟ ܣܲܟܼܠܘܼܬܹܗ ܀", ":ܩܪ̣ܵܐ ܠܲܡ ܝܲܥܩܘܿܒܼ ܘܐܸܡ݂ܲܪ ܠܲܒܼܪܹܗ ܝܵܘܣܸܦ ܢܲܟܼܦܵܐ", "ܕܬܼܵܐ ܙܸܠ ܘܲܚܙܝܼ ܫܠܵܡܵܐ ܕܐܲܚܲܝ̈ܟ ܘܲܕܡܲܪܥܝܼܬܼܵܐ ܀", ":ܚ̣ܙܲܩ ܬܲܡܼܝܼܡܵܐ ܐܲܝܟ ܕܐܸܬܼܦܲܩܲܕܼ ܡ̣ܢ ܝܵܠܘܿܕܹܗ", "ܘܥܲܡ ܗܲܕܵܡ̇ܘ̈ܗܝ ܐܵܦ ܪܸܥܝܵܢܹܗ ܒܲܦܫܝܼܛܘܼܬܼܵܐ ܀", ":ܚܙ̣ܵܐܘܼܗܝ ܕܐܵܬܹ̇ܐ ܘܲܚܘܝܼܚ ܟܹܐܢܵܐ ܫܦܝܼܥܵܐ", "ܘܲܠܛܲܫܘ̣ ܣܲܝܦܵܐ ܕܪܸ̈ܥܝܵܢܲܝܗܘܿܢ ܕܲܢܡܝܼܬܼܘܢܵܝܗܝ ܀", "ܗܵܐ ܠܲܡ ܐܵܬܹ̇ܐ ܚܵܠܹ̇ܡ ܚܸܠܡܹ̈ܐ ܥ̣ܢܵܘ ܡܲܪ̈ܵܚܹܐ:", "ܬܵܘ ܕܲܢܪܝܼܡܝܼܘܗܝ ܡ̣ܢ ܚܲܝܘܼܬܼܵܐ ܘܢܸܫܪܸܐ ܚܸܠܡܵܘ̈ܗܝ ܀", ":ܢܫܲܬܸܿܩ ܚܲܝܵܘ̈ܗܝ ܕܠܵܐ ܬܘܼܒܼ ܢܸܗܪܘܿܓܼ ܒܲܫܒܼܝܼ̈ܚܵܬܼܵܐ", "ܕܕܲܠܡܵܐ ܢܲܡܠܸܟ ܘܲܢܫܲܥܒܸܿܕܼ ܠܲܢ ܐܲܝܟ ܡ̇ܐ ܕܲܚܙ̣ܵܐ ܀", ":ܩ̣ܪܸܒܼ ܬܲܡܝܼܡܵܐ ܫܐܸܠ̣ ܒܲܫܠܵܡܵܐ ܕܡܲܠܝܲܝ̈ ܪܘܼܓܼܙܵܐ", "ܘܠܵܐ ܦܲܢܝܼܘ ܠܹܗ ܐܲܝܕܵܐ ܕܦܲܐܝܵܐ ܠܚܘܼܒܵܐ ܕܐܲܚܹ̈ܐ ܀", ":ܩܲܒܸܿܠܘ ܡܸܢܹܗ ܡܙܘܿܢ ܙܲܒܼܢܵܐ ܕܚܲܝܹ̈ܐ ܕܙܲܒܼܢܵܐ", "ܘܛܲܒܲܥܘ ܓܘܼܫܡܹܗ ܒܢܸܟܼܠܵܐ ܕܡ̇ܘܬܵܐ ܕܲܢܡܝܼܬܼܘܢܵܝܗܝ ܀", ":ܫܐܸ݂ܠ ܒܲܫܠܵܡܗܘܿܢ ܒܚܘܼܒܵܐ ܘܪ̈ܲܚܡܹܐ ܘܢܲܫܸܩ ܐܸܢܘܿܢ", "ܘܠܵܐ ܦܲܢܝܼܘܼ ܠܹܗ ܫܠܵܡܵܐ ܕܝܲܗ̣̄ܒܼ ܠܗܘܿܢ ܐܲܟܼܡܵܐ ܕܘܵܠܹ̇ܐ ܀", ":ܐܸܟܲܠ̣ܘ ܠܲܚܡܵܐ ܕܐܸܫܬܲܕܲܪ ܠܗܘܿܢ ܡ̣ܢ ܐܲܒܼܘܼܗܘܿܢ", "ܘܫܲܪܝܼܘ ܡܪܲܟܿܒܼܝܼܢ ܦܘܼܪ̈ܣܹܐ ܨܢܝܼܥܹ̈ܐ ܐܲܝܟ ܕܢܵܘܒܿܘܼܢܵܝܗܝ ܀", ":ܟܲܕܼ ܚܙ̣ܵܐܘܼܗܝ ܗ̄ܘ̣ܵܘ ܟܠܗܘܿܢ ܐܲܚܵܘ̈ܗܝ ܗܵܟܲܢ ܐܸܡ݂ܲܪܘ", "ܕܗܵܐ ܠܲܡ ܡܲܛܝܼ ܝܵܠܹ̇ܡ ܚܸܠܡܹ̈ܐ ܘܡ̇ܘܕܲܥ ܐ̄ܪ̈ܵܙܹܐ ܀", ":ܗܵܢܵܘ̇ ܝܵܪܬܵܐ ܕܒܲܣܝܼܡ ܪܹܝܚܹܗ ܩܕܼܵܡ ܝܵܠܘܿܕܹܗ", "ܢܢܲܛܪ ܐܸܒܼܠܹܗ ܒܓܼܵܘ ܣܵܚܪ̈ܵܬܲܢ ܘܲܩܕܼܵܡ ܐܲܒܼܘܼܗܝ ܀", ":ܗܵܢܵܘ̇ ܕܲܥܬܼܝܼܕܼ ܕܢܸܗܘܸܐ ܡ̇ܪܵܐ ܘܲܢܫܲܥܒܸܿܕܼ ܠܲܢ", "ܘܒܲܕܼܡܘܼܬܼ ܡ̇ܪܵܐ ܢܸܣܓܿܘܿܕܼ ܩܘܼܕܼܡ̇ܘܗܝ ܘܢܸܫܬܲܥܒܲܕܼ ܠܹܗ ܀", ":ܐܸܬܼܚܲܫܲܒܼܘ ܗ̄ܘ̣ܵܘ ܐܲܚܵܘ̈ܗܝ ܕܝܵܘܣܸܦ ܟܲܕܼ ܐܵܡ̇ܪܝܼܢ ܗ̄ܘ̣ܵܘ", "ܕܒܲܐܝܼܠܹܝܢ ܦܘܼܪ̈ܣܹܐ ܢܸܕܼܚܩܘܼܢܵܝܗܝ ܡ̣ܢ ܒܹܝܬܼ ܐܲܒܼܘܼܗܝ ܀", ":ܘܕܲܚ̣ܙܵܐ ܐܸܢܘܿܢ ܝܵܘܣܸܦ ܠܐܲܚܵܘ̈ܗܝ ܕܲܟܼܡܝܼܪܝܼܢ ܗ̄ܘ̣ܵܘ", "ܩ̣ܪܸܒ ܨܹܐܕܲܝܗܘܿܢ ܘܫܲܐܸܠ ܐܸܢܘܼܢ ܕܡ̇ܢ ܟܵܪܝܵܐ ܠܟܼܘܿܢ ܀", ":ܕܲܠܡܵܐ ܐܲܪܝܵܐ ܢܦ݂ܲܠ ܒܲܓܼܙܵܪܵܐ ܘܐܲܥܕܲܝܼ ܓܸܙܪܵܐ", "ܘܕܲܠܡܵܐ ܕܹܐܒܹ̈ܐ ܦܣܲܩ̣ܘ ܒܲܛ̈ܢܵܬܼܵܐ ܘܦܲܪܪܸܬܘܼ ܐܸܢܹܝܢ ܀", ":ܕܲܠܡܵܐ ܓܼܝܣܵܐ ܦܣܲܩ̣ ܡ̣ܢ ܥܵܢ̈ܵܐ ܘܲܕܼܒܲܪ ܘܐܸܙܲܠ", "ܘܡܸܛܠ ܗܵܕܹܐ ܕܲܗܘ̤ܵܬܼ ܝܵܘܡ̇ܢ ܗܵܐ ܟܲܪܝܵܐ ܠܟܼܘܿܢ ܀", ":ܠܵܐ ܐܸܟܼܪܸܐ ܠܟܼܘܿܢ ܐܸܢܗܘ̤ ܕܓܼܕܼܫܲܬ̤ ܗܵܕܹܐ ܥܸܠܬܼܵܐ", "ܕܐܝܼܬܼ ܒܹܝܬܼ ܐܲܒܼܘܼܢ ܥܘܼܬܼܪܵܐ ܪܲܒܵܐ ܕܠܵܐ ܡܸܣܬܲܝܲܟ ܀", ":ܙܲܠܝܼܠܵܐܝܼܬܼ ܦܩܲܪܘ ܙܲܠܝܼܠܹ̈ܐ ܒܗܵܢܵܐ ܫܲܪܒܵܐ", "ܘܲܙܥܝܼܦܵܐܝܼܬܼ ܡܦܲܢܹܝܢ ܗ̄ܘ̣ܵܘ ܠܹܗ ܦܸܬܼܓܼܵܡ ܥܵܘ̣ܠܵܐ ܀", ":ܒܲܪ ܓܼܢܵܒܼܬܵܐ ܠܡܵܢ ܡܡܲܠܸܠ ܐܲܢ̄ܬܿ ܩܵܠܹ̈ܐ ܚܢܝܼܓܹ̈ܐ", "ܕܡܸܛܠܵܬܼܵܟ ܗܵܐ ܡܸܬܿܬܿܥܝܼܩܝܼܢ ܥܸܣܪܵܐ ܓܼܒܼܪ̈ܝܼܢ ܀", ":ܩܪܝܼ ܠܗܘܿܢ ܠܚܸܠܡܹ̈ܐ ܗܵܢܘܿ݁ܢ ܕܲܚܠܲܡ̣ܐܼ ܒܟܼܠܗܘܿܢ ܝܵܘܡܲܝ̈ܟ", "ܘܲܢܦܲܨܘܿܢܵܟ ܡ̣ܢ ܐܘܼܠܨܵܢܹ̈ܐ ܕܗܵܐ ܡܲܛܝܼ ܠܵܟ ܀", ":ܪܗܸܛ ܝܼܗܘܼܕܼܵܐ ܘܲܫܡ݂ܲܛ ܣܲܝܦܵܐ ܐܲܝܟ ܕܢܡܝܼܬܼܝܼܘܼܗܝ", "ܘܪܘܼܒܹܝܠ ܛܲܝܸܒܼ ܓܘܼܒܵܐ ܣܦܝܼܩܵܐ ܕܢܸܣܬܲܬܲܪ ܒܹܗ ܀", "ܫܕܼܵܐܘܼܗܝ ܐܲܚܵܘ̈ܗܝ ܟܲܕܼ ܒܵܟ݂ܹ̇ܐ ܗ̄ܘ̣ܵܐ ܘܲܡܪܝܼܡ ܩܵܠܹܗ:", "ܕܡ̇ܢܵܐ ܥܸܒܼ̇ܕܹܿܬܼ ܘܡ̇ܢܵܐ ܗ̄ܝܼ ܣܲܟܼܠܘܼܬܼܗܝ ܕܗܵܐ ܦܪܲܥܬܿܘܿܢܵܢܝ ܀", ":ܨܲܠܝܼ ܝܵܘܣܸܦ ܒܐܸܫܬܹܿܗ ܕܓܼܘܼܒܵܐ ܘܲܩ̣ܪܵܐ ܠܡܵܪܹܗ", "ܕܵܐܹ̇ܝܢ ܒܩܘܼܫܬܵܐ ܕܘܼܢ ܟܹܐܢܵܐܝܼܬܼ ܒܹܝܬܼ ܠܝܼ ܘܠܲܐܚܲܝ̈ ܀", ":ܚܵܪ̣ ܗ̄ܘ̣ܵܐ ܝܵܘܣܸܦ ܠܪܵܘܡ̇ܐ ܘܥܘܼܡܩܵܐ ܘܠܲܝܬܿ ܕܲܡܥܲܕܲܪ", "ܘܗܵܐ ܬܲܓܵܪܹ̈ܐ ܐܸܬܿܛܲܝܲܒܼܘ ܠܹܗ ܡ̣ܢ ܐܲܠܵܗܵܐ ܀", ":ܗܝ̤ ܟܹܐܢܘܼܬܼܵܐ ܛܲܝܒܲܬ̤ ܐܸܢܘܿܢ ܠܐܲܦܲܝ̈ ܓܘܼܒܵܐ", "ܕܢܹܐܬܼܘܿܢ ܢܦܲܝܓܼܘܼܢ ܬܲܡ̇ܢ ܛܲܗܪܵܐ ܡܸܛܠܵܬܹܗ ܀", ":ܩ̣ܪܸܒܼܘ ܬܲܓܵܪܹ̈ܐ ܠܐܲܦܲܝ̈ ܓܘܼܒܵܐ ܘܐܲܩܲܪܘ ܛܲܗܪܵܐ", "ܪܗܸܛܘ̣ ܣܵܪ̈ܘܿܚܹܐ ܠܐܲܦܲܝ̈ ܓܘܼܒܵܐ ܕܢܸܙܘܿܢ ܐܸܢܘܿܢ ܀", ":ܐܲܣܩܘܼܗܝ ܠܝܵܘܣܸܦ ܡ̣ܢ ܓܵܘ ܓܘܼܒܵܐ ܘܕܲܒܼܪܘܼܗܝ ܘܐܸܙܲܠܘ̣", "ܘܫܲܪܝܼܘ ܒܵܥܹ̇ܝܢ ܠܘܸܝܵܐ ܒܐܘܼܪܚܵܐ ܕܢܹܐܙܲܠ ܥܲܡܗܘܿܢ ܀", ":ܩ̣ܪܸܒܼܘ ܣܵܪ̈ܘܿܚܹܐ ܠܘܵܬܼ ܬܲܓܵܪܹ̈ܐ ܘܫܲܐܸܠܘ ܐܸܢܘܿܢ", "ܕܐܸܢ ܒܵܥܹ̇ܝܢ ܐ̄ܢܬܿܘܿܢ ܥܲܒܼܕܵܐ ܠܡܸܙܒܲܢ ܐܝܼܬܼ ܗ̄ܘ̣ ܨܹܐܕܲܝܢ ܀", ":ܛܲܠܝܵܐ ܥܠܲܝܡܵܐ ܕܫܲܦܝܼܪ ܚܸܙܘܹܗ ܘܲܪܓܼܝܼܓܼ ܣܲܓܿܝܼ", "ܕܚܲܟܿܝܼܡ ܘܝܵ̇ܕܲܥ ܠܲܡܫܲܡܵܫܘܼ ܥܒܝܼܪܵܐ ܘܐ̄ܢܵܫܵܐ ܀", ":ܡܲܝܬܹܿܝܢܲܢ ܠܹܗ ܘܚܵܙܹ̇ܝܢ ܐ̄ܢܬܿܘܿܢ ܠܹܗ ܩܘܿܨܘܼܢ ܛܝܼܡܵܘ̈ܗܝ", "ܗܲܒܼܘ ܠܲܢ ܛܝܼܡܹ̈ܐ ܘܲܕܼܒܲܪܘ ܥܲܒܼܕܵܐ ܘܙܸܠܘ ܒܲܫܠܵܡܵܐ ܀", ":ܪܗܸܛܘ̣ ܡܲܪ̈ܲܚܹܐ ܥܲܠ ܡܲܟܿܝܼܟܼܵܐ ܕܲܢܙܲܒܿܢܘܼܢܵܝܗܝ", "ܐܲܝܟ ܡ̇ܐ ܕܲܪܗܸܛܘ ܐܵܦ ܝܗ̄ܘܼܕܵܝܹ̈ܐ ܥܲܠ ܦܵܪܘܿܩܲܢ ܀", ":ܣܲܓܿܝܼ ܕܵܡܹ̇ܐ ܫܲܪܒܹܿܗ ܕܝܵܘܣܸܦ ܠܲܕܼܦܵܘܿܩܲܢ", "ܕܟܲܕܼ ܠܵܐ ܐܲܣܟܸܿܠ ܬܠܵܐ̣ܘܼܗܝ ܒܝܼܫܹ̈ ܠܥܸܠ ܡ̣ܢ ܩܲܝܣܵܐ ܀", ":ܚܲܪܡ̇ܢܵܐܝܼܬܼ ܣܥ݂ܲܪܘ ܡܲܪ̈ܵܚܹܐ ܒܗܵܘ̇ ܬܲܡܝܼܡܵܐ", "ܘܲܕܼܠܵܐ ܚܵܘܣܵܢ ܨܵܕܼܘ ܗ̄ܘ̣ܵܘ ܘܐܲܝܬܿܝܘܼܗܝ ܨܹܝܕܼ ܬܲܓܵܪܹ̈ܐ ܀", ":ܚܙ̣ܵܘ ܬܲܓܵܪܹ̈ܐ ܠܫܘܼܦܪܹܗ ܕܝܵܘܣܸܦ ܘܐܸܬܼܪܲܓܼܪܲܓܼܘ ܠܹܗ", "ܟܲܕܼ ܣܵܒܲܪܝܼܢ ܗ̄ܘ̣ܵܘ ܕܟܸܣܦܵܐ ܣܲܓܿܝܼ ܒܵܥܹ̇ܝܢ ܗ̄ܘ̣ܵܘ ܒܹܗ ܀", ":ܥܢ̣ܵܘ ܡܲܪ̈ܵܚܹܐ ܕܥܸܣܪܝܼܢ ܕܟܸܣܦܵܐ ܒܵܥܹ̇ܝܢܲܢ ܒܹܗ", "ܘܠܵܐ ܣܲܓܿܝܼܐܝܼܢ ܐܘܼܟܼܠܵܐ ܗ̄ܘ̣ ܕܝܵܘܡ̇ܐ ܗܲܒܼܘܼܢ ܘܣܲܒܼܘܼܢ ܀", ":ܡ̣ܢ ܕܲܚܙ̣ܵܐ ܗ̄ܘ̣ܵܐ ܝܵܘܣܸܦ ܛܲܠܝܵܐ ܕܗܵܕܹܐ ܦܣܲܩ̣ܘ ܠܹܗ", "ܘܡܸܬܼܢܲܟܼܪܸܐ ܠܹܗ ܡ̣ܢ ܒܹܝܬܼ ܐܲܒܼܘܼܗܝ ܘܡ̣ܢ ܒܹܝܬܼ ܐܲܚܵܘ̈ܗܝ ܀", ":ܒܪܲܟ ܗ̄ܘ̣ܵܐ ܘܲܣܓܸܕܼ ܩܘܼܕܼܡܲܬܼ ܐܲܚܵܘ̈ܗܝ ܟܲܕܼ ܒܵܟܹ̇ܐ ܗ̄ܘ̣ܵܐ", "ܘܫܵܦ̈ܥܵܢ ܕܸܡܥܵܘ̈ܗܝ ܥܲܠ ܟܲܬܼܦܵܬܼܗܘܿܢ ܘܒܼܵܥܹܐ ܡܸܢܗܘܿܢ ܀", ":ܐܹܡܘܼܬܼ ܗܵܪܟܵܐ ܡ̣ܢ ܐܝܼܕܲܝ̈ܟܿܘܿܢ ܒܗܵܢ ܥܸܕܵܢܵܐ", "ܘܠܵܐ ܐܸܙܕܲܒܲܢ ܘܐܸܗܘܸܐ ܥܲܒܼܪܵܐ ܒܒܹܝܬܼ ܢܘܼܟܼܪ̈ܵܝܹܐ ܀", ":ܡ̇ܘܡܸܐ ܐ̄ܢܵܐ ܠܟܼܘܿܢ ܒܗܵܘ̇ ܐܲܠܵܗܵܐ ܕܒܝܹܬܼ ܐܲܒܼܪܵܗܵܡ", "ܠܵܐ ܬܫܲܕܿܪܘܼܢܵܢܝ ܠܐܲܬܼܪ̈ܵܘܵܬܼܵܐ ܕܠܵܐ ܡܕܲܪܲܫ ܐ̄ܢܵܐ ܀", "ܡܸܛܠ ܝܲܥܩܘܿܒܼ ܗܵܐ ܟܲܪܝܵܐ ܠܝܼ ܕܫܵܒܹ̇ܩ ܐ̄ܢܵܐ ܠܹܗ:", "ܘܓܼܵܥ̇ܝܵܐ ܥܠܲܝܟܿܘܿܢ ܐܵܦ ܣܲܝܒܲܘܼܬܹܗ ܘܛܲܠܝܘܼܬܼܝ ܥܲܡܹܗ ܀", ":ܪܘܼܒܹܝܠ ܒܘܼܟܼܪܵܐ ܝܵ̇ܕܪܬܵܐ ܪܚܝܼܡܵܐ ܚܘܼܣ ܥܲܠ ܐܲܚܘܼܟ", "ܘܠܵܐ ܬܲܚܬܼܘܼܢܵܝܗܝ ܠܐܲܒܼܘܼܢ ܣܵܒܼܵܐ ܒܒܼܝܼܫܬܵܐ ܠܲܫܝܘܿܠ ܀", ":ܫܸܡܥܘܿܢ ܫܡܲܥܲܝܢܝ ܘܚܘܼܣ ܥܲܠ ܐܲܚܘܼܟ ܒܗܵܢ ܥܸܕܵܢܵܐ", "ܘܠܵܐ ܐܸܙܕܲܒܲܢ ܘܐܸܗܘܸܐ ܥܲܒܼܕܵܐ ܠܒܹܝܬܼ ܢܘܼܟܼܪ̈ܵܝܹܐ ܀", ":ܝܗ̄ܘܼܕܼܵܐ ܙܪܝܼܙܵܐ ܘܓܼܘܼܪܝܵܐ ܕܐܲܝܵܐ ܢܛܘܼܠܘܼܢ ܪ̈ܲܚܡܲܝܟ", "ܘܠܵܐ ܬܥܝܼܩܘܼܢܵܝܗܝ ܠܐܲܒܼܘܼܢ ܣܵܒܼܵܐ ܒܒܼܝܼܫܬܵܐ ܩܫܝܼܬܼܵܐ ܀", ":ܣܲܚܦܹܗ ܪܘܼܒܹܝܠ ܕܲܚܩܹܗ ܫܸܡܥܘܿܢ ܙܥܲܩ̣ ܒܹܗ ܝܗ̄ܘܼܕܵܐ", "ܐܵܦ ܢܲܦܬܵܠܝ ܛܲܝܸܒܼ ܘܐܲܝܬܿܝܼ ܦܟܼܵܪܹ̈ܐ ܠܐܝܼܕܼܵܘ̈ܗܝ ܀", ":ܙܒܼܘܼܠܘܿܢ ܐܸܵܡܲ݁ܪ ܕܠܵܐ ܡܸܬܼܒܲܥ̈ܝܵܢ ܣܘܿܓܼܠܵܐ ܕܡܸܠܹ̈ܐ", "ܦܘܼܟܼܪܘܼܗܝ ܠܛܲܠܝܵܐ ܘܐܲܫܠܡܘܼܢܵܝܗܝ ܘܦܘܼܫܘܼܢ ܡܸܢܹܗ ܀", ":ܡ̣ܢ ܕܲܚܙ̣ܵܐ ܗ̄ܘ̣ܵܐ ܝܵܘܣܸܦ ܛܲܠܝܵܐ ܕܠܲܝܬܿ ܬܘܼܒܼ ܡܸܠܹ̈ܐ", "ܬܠ̣ܵܐ ܗ̄ܘ̣ܵܐ ܥܲܝܢܵܘ̈ܗܝ ܠܐܲܦܲܝ̈ ܪܵܘܡ̇ܐ ܘܗܵܟܲܢ ܐܸܡ̣ܲܪ ܀", ":ܡܲܢ ܕܹܝܢ ܥܲܒܼ݂ܕܲܢܝ ܐܲܝܟ ܦܵܪܲܚܬܼܵܐ ܩܲܠܝܼܠ ܓܸܦܹ̈ܐ", "ܘܦܸܪܚܹ̇ܬܼ ܘܫܲܪܹܝܬܼ ܘܲܚܙܹ̇ܬܼ ܝܘܼܩܢܵܐ ܕܗܵܝ̇ ܣܲܝܒܲܘܼܬܼܵܐ ܀", ":ܡܲܢ ܕܹܝܢ ܝܲܗ̣̄ܒ ܠܝܼ ܩܵܠܵܬ ܕܪܲܥܡܵܐ ܕܚܲܣܝܼܢ ܡ̣ܢ ܟܠ", "ܘܲܩܥܹ̇ܝܬܼ ܡ̣ܢ ܫܹܠܝ ܘܲܫܡ݂ܲܥ ܐܲܒܼܘܼܢ ܩܵܠ ܪ̈ܘܼܥܵܡܲܝ ܀", ":ܡܲܢ̣ܘܼ ܢܹܐܙܲܠ ܢܲܦܸܠ ܒܐܸܕܼܡܵܗ̇ ܕܗܵܝ̇ ܣܲܝܒܿܘܼܬܼܵܐ", "ܕܗܵܐ ܒܲܪ ܢܸܕܪ̈ܲܝܟ ܗܵܐ ܡܸܬܿܛܲܪܲܦ ܒܐܲܢܼܪ̈ܵܘܵܬܼܵܐ ܀", ":ܡܲܢ̣ܘܼ ܩܵܪܸܒܼ ܠܪܵܘܡ̇ܐ ܪܲܒܵܐ ܕܙܲܠܝܼܠܘܼܬܼܵܐ", "ܘܲܡܚܵܙܹܐ ܠܵܗ̇ ܠܗܵܝ̇ ܟܘܿܬܿܝܼܢܵܐ ܩܕܼܵܡ̇ܘܗܝ ܕܝܲܥܩܘܼܒܼ ܀", ":ܫܩ݂ܲܠܘ ܣܵܪ̈ܘܿܚܹܐ ܠܟܼܘܿܬܿܝܼܢ ܝܵܘܣܸܦ ܘܲܢܟ݂ܲܣܘ ܓܲܕܼܝܵܐ", "ܘܲܠܟܼܘܿܬܿܝܼܢܵܐ ܦܲܠܦܲܠܘܗ̇ ܒܲܕܼܡ̇ܐ ܘܫܲܕܿܪܘܼܗ̇ ܠܐܲܒܼܘܼܗܝ ܀", ":ܟܲܕܼ ܥܸܠܲܬ̤ ܗ̄ܘ̣ܵܬܼ ܗܵܒ̇ ܟܘܿܬܿܝܼܢܵܐ ܩܕܼܵܡ̇ܘܗܝ ܕܝܲܥܩܘܿܒܼ", "ܘܐܸܡ݂ܲܪܘ ܗ̄ܘ̣ܵܘ ܠܹܗ ܣܲܒܼ ܐܸܫܬܵܘܕܲܥ ܠܵܟ ܟܘܿܬܿܝܼܢܵܐ ܀", ":ܐܸܢ ܕܲܒܼܪܵܟ ܗ̄ܝܼ ܘܐܸܢ ܕܚܲܒܿܝܼܒܼܵܟ ܠܵܐ ܝܵ̇ܕܲܥܝܼܢܲܢ", "ܕܲܒܼܓܼܵܘ ܚܘܼܪܒܐ ܚܢܲܢ ܐܸܫܟܲܚܢܵܗ̇ ܟܲܕܼ ܦܵܗܹ̇ܝܢܲܢ ܀", ":ܡܸܕܼܡ̇ܐ ܠܟܼܘܿܬܿܝܼܢ ܝܵܘܣܸܦ ܠܵܐ ܝܵܕܼܥ̇ܝܼܢܲܢ", "ܘܐܸܠܘܼܗܵܕܿܐ ܗ̄ܝܼ ܠܵܐ ܬܸܬܼܚܲܡܲܬܼ ܥܲܠ ܕܣܲܒܲܪܢܵܟ ܀", ":ܚܙ̣ܵܐ ܗ̄ܘ̣ܵܐ ܝܲܥܩܘܿܒܼ ܠܟܼܘܿܬܿܝܼܢ ܝܵܘܣܸܦ ܕܒܲܕܼܡ̇ܐ ܨܒܼܝܼܥܵܐ", "ܘܐܲܚܕܹܿܗ ܓܘܼܢܚܵܐ ܘܐܲܝܠܸܠ ܘܲܒܼܟܼܵܐ ܡܲܪܝܼܪܵܐܝܼܬܼ ܀", ":ܡܲܢ̣ܘܼ ܬܲܒܿܪܹܗ ܠܚܘܼܛܪܵܐ ܕܣܲܝܒܿܘܼܬܼܝ ܣܵܡܹ̇ܟ ܠܐܲܒܼܘܼܗܝ", "ܕܢܸܦܠܹ̇ܬܼ ܡܸܟܹܿܝܠ ܘܠܲܝܬܿ ܬܘܼܒܼ ܕܐܵܚܹ̇ܕܼ ܘܲܡܥܲܕܿܪ ܠܝܼ ܀", ":ܡܲܢ̣ܘܼ ܕܲܥܸܟ ܫܪܵܓܼܵܐ ܕܐܲܒܼܘܼܗܝ ܕܲܦܠܸܐ ܢܘܼܗܪܹܗ", "ܘܲܒܼܟܲܪܝܘܼܬܹܗ ܡܸܬܿܬܲܩܲܠ ܐ̄ܢܵܐ ܐܲܝܟ ܕܲܒܼܚܸܫܟܵܐ ܀", ":ܡܲܢ̣ܘܼ ܩܲܛܦܹܗ ܠܦܸܩܚܵܐ ܪܓܼܝܓܼܵܐ ܕܒܲܣܝܼܡ ܪܹܚܹܗ", "ܘܲܓܼܕܲܠ ܝܲܗ̣̄ܒ ܠܝܼ ܟܠܝܼܠܵܐ ܕܟܼܘܼ̈ܒܹܿܐ ܒܟܼܠܗܘܿܢ ܝܵܘܡܲܝ̈ ܀", ":ܡܲܢ̣ܘܼ ܢܩ݂ܲܫ ܠܝܼ ܓܢܘܿܢܵ ܕܐܸܒܼܠܵܐ ܒܗܵܢܵܐ ܙܲܒܼܢܵܐ", "ܘܲܚܠܵܦ ܪܸܩܕܼܵܐ ܗܵܐ ܡܲܪܩܸܕܼ ܐ̄ܢܵܐ ܘܲܡܒܲܟܸܿܐ ܐ̄ܢܵܐ ܀", ":ܣܕܲܩ ܗ̄ܘ̣ܵܐ ܡ̇ܐܢܵܘ̈ܗܝ ܘܲܠܒܸ݂ܫ ܣܲܩܵܐ ܘܝܼܬܼܒܼ ܒܐܸܒܼܠܵܐ", "ܘܲܦܪ݂ܲܣ ܩܕܼܵܡ̇ܘܗܝ ܠܟܼܘܿܬܼܝܼܢ ܝܵܘܣܸܦ ܘܡܸܬܼܝܒܲܩܸܐ ܒܵܗ̇ ܀", ":ܐܲܝܟܲܢ ܐܸܣܒܲܪ ܥܲܠ ܡܲܦܲܩܬܵܟ ܠܵܐ ܝܵ̇ܕܲܥ ܐ̄ܢܵܐ", "ܘܒܲܐܝܠܹܝܢ ܦܘܼܪ̈ܣܹܐ ܦܪܲܫܬܿ ܒܲܪ ܢܸܕܼܪ̈ܲܝ ܡ̣ܢ ܒܹܝܬܼ ܐܲܒܼܘܼܟ ܀", ":ܐܸܢ ܗܘ̤ ܕܐܲܝܵܐ ܬܲܒܼܪܵܟ ܒܐܘܼܪܚܵܐ ܠܵܐ ܫܲܪܝܼܪܵܐ", "ܕܥܲܡ ܟܘܿܬܿܝܼܢܵܟ ܐܵܦ ܥܲܠ ܡ̇ܘܬܵܟ ܥܲܠ ܐܸܬܼܒܲܕܲܩ ܀", ":ܕܲܠܡܵܐ ܕܓܼܣܵܐ ܦܲܪܫܹܗ ܠܲܪܘܼܡܝ ܡ̣ܢ ܒܹܝܬܼ ܐܲܒܼܘܼܗܝ", "ܘܠܵܐ ܐܸܫܬܿܡܥܲܬ̤ ܕܐܸܬܵܐ ܓܼܝܣܵܐ ܠܐܲܬܼܪܵܐ ܗܵܢܵܐ ܀", ":ܕܲܠܡܵܐ ܚܣܵܡܵܐ ܦܲܪ̣ܫܹܗ ܠܚܲܒܿܝܼܒܼܝ ܡ̣ܢ ܒܹܝܬܼ ܐܲܒܼܘܼܗܝ", "ܐܝܼܬܼ ܬܘܼܟܼܠܵܢܵܐ ܥܲܠ ܟܹܐܢܘܼܬܼܵܐ ܕܬܼܵܒܼ̇ܥܵܐ ܕܝܼܠܵܗ̇ ܀", ":ܫܲܕܲܪ ܝܼܥܩܘܿܒܼ ܘܐܲܝܬܿܝܼ ܠܲܒܼܢܵܘ̈ܗܝ ܡ̣ܢ ܠܘܵܬܼ ܥܵܢܵܐ", "ܘܫܲܐܸܠ ܐܸܢܘܿܢ ܡܸܛܠ ܝܵܘܣܸܦ ܕܡ̇ܢܵܐ ܓܲܕܼܫܹܗ ܀", ":ܓܲܙ̣ ܗ̄ܘ̣ܵܐ ܘܲܫܕܼܵܐ ܚܸܘܵܪ̈ܵܬܹܗ ܩܕܼܵܡ ܥܲܝܢܲܝ̈ܗܘܿܢ", "ܟܲܕܼ ܒܵܟܹ̇ܐ ܗ̄ܘ̣ܵܐ ܘܡܸܬܼܟܲܫܲܦ ܗ̄ܘ̣ܵܐ ܘܒܼܵܥܹ̇ܐ ܡܸܢܗܘܿܢ ܀", ":ܡ̇ܘܡܸܐ ܐ̄ܢܵܐ ܠܟܼܘܿܢ ܒܗܵܘ̇ ܐܲܠܵܗܵܐ ܕܠܵܐ ܡܸܬܿܕܲܓܼܠ", "ܕܡ̇ܢܵܐ ܓܼܕܫܹܗ ܠܝܵܘܸܣܦ ܕܐܸܬܼܵܐ ܨܹܝܕܼ ܡܲܪܥܝܼܬܼܵܐ ܀", ":ܥܢ̣ܵܐܘܼܗܝ ܗܸܢܘ̣ܿܢ ܟܲܕܼ ܒܵܪܹܝܢ ܗ̄ܘ̣ܵܘ ܕܲܓܵܠܵܐܝܼܬܼ", "ܘܲܒܼܡܵܘ̈ܡܵܬܼܵܐ ܡܸܬܼܚܲܫܚܝܼܢ ܠܹܗ ܕܠܵܐ ܝܵ̇ܕܲܥܝܼܢܲܢ ܀", ":ܥܵܘܠܵܐܝܼܬܼ ܒܵܟܹ̇ܝܢ ܐܸܢܘܿܢ ܩܕܼܵܡ ܐܲܒܼܘܼܗܘܿܢ", "ܘܗܲܝܡܸܢ ܐܸܢܘܿܢ ܝܲܥܩܘܿܒܼ ܣܵܒܼܵܐ ܕܠܵܐ ܝܵ̇ܕܲܥܝܼܢܲܢ ܀", ":ܠܬ̣ܵܐ ܗ̄ܘ̣ܵܐ ܝܲܥܩܘܿܒܼ ܥܲܝܢܵܘ̈ܗܝ ܘܚܵܪ̣ ܗ̄ܘ̣ܵܐ ܠܐܲܦܲܝ̈ ܪܵܘܡ̇ܐ", "ܘܲܡܨܲܠܸܐ ܗ̄ܘ̣ܵܐ ܩܕܼܵܡ ܐܲܠܵܗܵܐ ܘܒܼܵܥܹ̇ܐ ܡܸܢܹܗ ܀", ":ܐܲܢ̄ܬܿ ܐܲܠܵܗܵܐ ܥܵܢܹ̇ܐ ܠܟܹܐܢܹ̈ܐ ܐܲܝܟ ܛܲܝܒܿܘܼܬܹܗ", "ܥܢܝܼܘܗܝ ܐܲܢ̄ܬܿ ܠܲܪܚܘܼܡܝ ܐܵܦ ܢܲܛܲܪܲܝܗܝ ܐܲܝܟܵܐ ܕܐܝܼܬܼܵܘܗܝ ܀", ":ܦܪܘܿܣ ܠܹܗ ܟܸܢܦܵܟ ܕܢܸܣܬܲܬܲܪ ܒܹܗ ܡ̣ܢ ܢܸܟܼܝܵܢܹ̈ܐ", "ܘܥܲܕܼ ܩܲܝܵܡ ܐ̄ܢܵܐ ܐܲܫܘܵܢܝ ܕܐܸܚܙ̣ܐ ܩܢܘܿܡܹܗ ܦܲܬܝܵܐ ܀", ":ܥܲܕܼܠܵܐ ܐܸܚܘܿܬܼ ܠܘܵܬܼ ܥܲܢܝܼ̈ܕܹܐ ܐܲܫܘܵܢܝ ܕܐܸܚܙܹܝܘܗܝ", "ܘܐܹܣܝܼܡ ܣܸܦܘܵܬܼܝ ܥܲܠ ܣܸܦܘܿܬܹܗ ܘܗܵܝܕܹܿܝܢ ܐܹܡܘܼܬܼ ܀", ":ܥܲܠ̣ܘ ܬܲܠܵܪܹ̈ܐ ܠܒܹܝܬܼ ܡܸܨܪ̈ܵܝܹܐ ܘܝܵܘܣܸܦ ܥܲܡܗܘܿܢ", "ܟܲܕܼ ܚܵܕܹܝܢ ܗ̄ܘ̣ܵܘ ܘܡܸܬܿܕܲܡܪܝܼܢ ܗ̄ܘ̣ܵܘ ܡܸܛܠܵܬܹܗ ܀", ":ܫܲܝܢܵܐ ܚܙ݂ܲܩ ܒܵܗ̇ ܒܐܘܼܪܚܲܢ ܡ̣ܢ ܗܵܘ̇ ܝܵܘܡ̇ܐ", "ܕܗܵܢܵܐ ܥܲܒܼܕܵܐ ܕܐܸܣܬܲܩܒܲܠ ܠܲܢ ܕܢܹܐܙܲܠ ܥܲܡܲܢ ܀", ":ܥܒܼܵܕܵܘ̈ܗܝ ܕܡ̇ܪܝܵܐ ܐܝܼܬܼ ܒܲܠܝܘܼܬܹܗ ܕܗܵܢܵܐ ܛܲܠܝܵܐ", "ܕܡܸܬܼܢܲܛܪܝܼܢܲܢ ܡ̣ܢ ܢܸܟܼܝܵܢܹ̈ܐ ܡܸܛܠܵܬܹܗ ܀", ":ܕܠܵܐ ܗܘ̤ܵܐ ܥܲܒܼܕܵܐ ܗ̄ܘ̣ ܚܢܲܢ ܝܵܕܼܥ̇ܝܼܢܲܢ ܫܲܪܝܼܪܵܐܝܼܬܼ", "ܘܠܵܐ ܘܵܠܹ̇ܐ ܠܹܗ ܕܒܲܕܡܘܼܬܼ ܥܲܒܼܕܸܵܐ ܢܸܫܬܲܥܒܲܕܼ ܠܹܗ ܀", ":ܥܲܠ̣ܘ ܬܲܓܼܵܪܹ̈ܐ ܠܲܩܕܼܵܡ ܝܵܘܣܸܦ ܘܲܒܼܥ̣ܵܘ ܡܸܢܹܗ", "ܕܐܲܟܼܘܿܠ ܝܵܘܣܸܦ ܘܐܸܫܬܲܝ ܥܲܡܲܢ ܘܐܲܥܒܲܪ ܐܸܒܼܠܵܐ ܀", ":ܠܵܐ ܬܸܟܼܪܸܐ ܠܵܟ ܡܸܛܠ ܙܲܒܼܢܵܐ ܕܐܸܣܬܲܩܒܲܠ ܠܵܟ", "ܕܒܲܪ ܚܹܐܪܹ̈ܐ ܐܲܢ̄ܬܿ ܘܠܵܘ ܦܠܼܓܼܝܼܢܲܢ ܐܵܦ ܥܲܠ ܗܵܕܹܐ ܀", ":ܢܦܲܩ̣ ܦܘܼܛܝܼܦܵܪ ܘܲܚܙ̣ܵܝܗܝ ܠܝܵܘܣܸܦ ܨܹܝܕܼ ܬܲܓܵܪܹ݁ܐ", "ܘܐܸܬܼܪܲܓܼܪܲܓܼ ܠܹܗ ܠܫܘܼܦܪܹܗ ܦܲܐܝܵܐ ܘܫܲܪܝܼ ܕܢܹܐܡܲܪ ܀", ":ܕܲܠܡܵܐ ܥܲܒܼܕܵܐ ܗ̄ܘ̣ ܗܵܢܵܐ ܛܲܠܝܵܐ ܗܲܒܼܘܼܢܵܝܗܝ ܠܝܼ", "ܘܐ̄ܢܵܐ ܝܵܗܹ̇ܒܼ ܐ̄ܢܵܐ ܛܝܼܡܵܘ̈ܗܝ ܣܲܓܿܝܼ ܒܚܲܕܼܘܵܐ ܪܲܒܵܐ ܀", ":ܐ̄ܡܲܪܘ ܬܲܓܵܪܹ̈ܐ ܕܐܸܢ ܗܘ̤ ܕܨܵܒܹ̇ܐ ܕܢܹܐܙܲܠ ܥܲܡܵܟ", "ܡ̇ܢ ܟܵܠܹ̇ܐ ܠܹܗ ܥܸܣܪܝܼܢ ܕܟܸܣܦܵܐ ܗ̄ܘ̣ ܢܹܐܙܲܠ ܥܲܡܵܟ ܀", ":ܫܩܲܠܘ̣ ܬܲܓܵܪܹ̈ܐ ܛܝܼܡܵܘ̈ܗܝ ܕܝܵܘܣܸܦ ܡ̣ܢ ܦܘܿܛܝܼܦܵܪ", "ܘܲܩ̣ܪܸܒܼܘ ܨܹܐܕܼܵܘܗܝ ܘܲܡܢܲܫܩܝܼܢ ܠܹܗ ܘܒܼܵܥܹ̇ܝܢ ܡܸܢܹܗ ܀", ":ܠܵܐ ܬܸܟܼܪܸܐ ܠܵܟ ܝܵܘܣܸܦ ܛܲܠܝܵܐ ܡܸܛܠ ܗܵܕܹܐ", "ܘܠܵܐ ܬܸܬܼܚܲܡܲܬܼ ܕܲܫܩ݂ܲܠܢ ܛܝܼܡܲܝ̈ܟ ܕܲܨܪܝܼܟܼܝܼܢܲܢ ܀", ":ܐܸܡ̣ܲܪ ܝܵܘܣܸܦ ܐܘܿ ܬܲܓܼܵܪܹ̈ܐ ܙܸܠܘ ܒܲܫܠܵܡܵܐ", "ܡ̇ܪܝܵܐ ܢܒܲܪܸܟ ܡܲܪ̈ܗܵܛܲܝܟܿܘܿܢ ܥܕܲܡ̇ܐ ܠܥܵܠܲܡ ܀", ":ܗ̤ܝ ܟܹܐܢܘܼܬܼܵܐ ܩܪܵܬ̤ ܠܦܘܿܛܝܼܦܵܪ ܡ̣ܢ ܓܵܘ ܒܲܝܬܹܿܗ", "ܕܢܹܐܬܸܐ ܘܢܸܙܒܸܿܢ ܥܲܒܼܕܵܐ ܕܡܲܡܐܠܸܟ ܥܲܠ ܡܸܨܪ̈ܵܝܹܐ ܀", ":ܕܒܲܪ̣ ܦܘܿܛܝܼܦܵܪ ܥܲܒܼܕܵܐ ܘܲܢܦܼ݂ܩ ܡ̣ܢ ܒܹܝܬܼ ܫܘܼܩܹ̈ܐ", "ܘܐܲܫܠܸܡ ܒܐܝܼܕܹܗ ܟܠܹܗ ܒܲܝܬܹܿܗ ܠܲܡܕܲܒܵܪܘܼ ܀", ":ܝܲܗ̣̄ܒܼܠܹܗ ܘܙܲܗܪܹܗ ܕܟܼܠܹܗ ܓܲܙܹܗ ܕܫܲܠܝܼܛ ܗ̄ܘ̣ܵܐ ܒܹܗ", "ܕܲܚܙܝܼ ܘܕܲܒܲܪ ܚܲܟܿܝܼܡܵܐܝܼܬܼ ܐܲܝܟ ܨܸܒܼܝܵܢܵܟ ܀", ":ܪܗܸܛ ܗ̄ܘ̣ܵܐ ܘܣܲܒܲܪ ܠܲܒܼܢܲܝ̈ ܒܲܝܬܹܿܗ ܟܲܕܼ ܐܵܡܲ݁ܪ ܠܗܘܿܢ", "ܕܬܼܵܘ ܦܘܼܩܘ ܘܲܚܙܵܘ ܥܲܒܼܕܵܐ ܦܲܐܝܵܐ ܕܐܸܣܬܲܩܒܲܠ ܠܲܢ ܀", ":ܫܲܦܝܼܪ ܚܸܙܘܹܗ ܘܲܦܠܸܐ ܓܵܘܢܹܗ ܡܗܝܼܪ ܦܲܪܨܘܿܦܹܗ", "ܠܘܲܪܕܵܐ ܕܵܡܹ̇ܐ ܘܲܠܫܘܿܫܲܢܹ̈ܐ ܒܙܲܒܼܢܲܝ̈ ܢܝܼܣܵܢ ܀", "ܚܙܵܬ̤ ܫܵܛܝܼܬܼܵܐ ܠܫܘܼܦܪܹܗ ܕܝܵܘܣܸܦ ܘܐܸܬܼܪܲܓܼܪܓܲܬ̤ ܠܹܗ:", "ܘܒܲܕܼܡܘܼܬܼ ܢܘܼܪܵܐ ܣܸܦܲܬ̤ ܗ̄ܘ̣ܵܬܼ ܒܵܗ̇ ܪܸܓܲܬܼ ܦܲܓܼܪܹܗ ܀", ":ܐܲܝܟ ܐܲܪܝܘܿܬܼܵܐ ܫܸܘܪܲܬ̤ ܥܲܠ ܬܲܡܝܼܡܵܐ", "ܠܲܡܢܲܟܵܬܼܘܼ ܦܲܓܼܪܹܗ ܘܢܲܦܫܹܗ ܒܙܲܠܝܼܠܘܼܬܼܵܗ̇ ܀", ":ܕܼܚܠܲܬ̤ ܥܲܝܢܵܢ̈ܗ̇ ܒܚܸܟܼܠܵܐ ܨܕܼܝܼܕܼܵܐ ܕܢܲܗܝܼܪ ܣܲܓܿܝܼ", "ܘܓܸܕܼܠܲܬ̤ ܪܹܫܵܗ̇ ܒܐܘܼܡ̇ܢܘܼܬܼܵܐ ܘܩܵܡܲܬ̤ ܩܘܼܕܼܡ̇ܘܗܝ ܀", ":ܡܲܪܩܲܬ̤ ܓܘܼܫܡܵܗ̇ ܣܵܡܲܬ̤ ܪܹܝܚܵܗ̇ ܘܲܬܼܠܵܬ̤ ܕܲܗܒܼܵܐ", "ܘܩܵܡܲܬ̤ ܩܘܼܡ̇ܘܗܝ ܕܠܵܐ ܟܘܼܚܵܕܼܵܐ ܒܙܲܠܝܼܠܘܼܬܼܵܐ ܀", ":ܠܸܒܲܫܲܬ̤ ܒܘܼܨܵܐ ܥܲܡ ܫܹܐܪ̈ܝܹܐ ܬܠܵܬܼ ܗܲܡܢܝܼܪܹ̈ܐ", "ܘܬܸܪܨܲܬ̤ ܠܩܘܼܒܼܠܹܗ ܘܲܡܫܲܓܿܫܵܐ ܠܹܗ ܟܲܕܼ ܐܵܡܪܵܐ ܠܹܗ ܀", ":ܚܘܼܪ ܒܝܼ ܝܵܘܣܸܦ ܕܫܲܦܝܼܪܵܐ ܐ̄ܢܵܐ ܘܛܵܒܼ ܦܲܐܝܵܐ ܐ̄ܢܵܐ", "ܘܲܪܓܼܝܼܓܼܵܐ ܐ̄ܢܵܐ ܘܲܛܥܝܼ ܥܲܡܵܟ ܘܲܕܼܒܹܝܬܼ ܐܲܒܼܘܼܟ ܀", ":ܩܪܵܬܹܗ ܕܢܹܐܟܼܘܿܠ ܘܠܵܐ ܒܸܣܡܲܬ̤ ܠܹܗ ܕܢܹܐܟܼܘܿܠ ܥܲܡܵܗ̇", "ܘܡܸܙܓܲܬ̤ ܚܲܡܪܵܐ ܘܒܲܣܲܪ ܘܲܫܕܼ݂ܵܗ̇ ܠܙܲܠܝܼܠܘܼܬܼܵܗ̇ ܀", ":ܡ̇ܐ ܕܩܵܪܝܵܐ ܗ̄ܘ̣ܵܬܼ ܘܠܵܐ ܥܵܢܹ̇ܐ ܠܵܗ̇ ܚܵܪܲܬ̤ ܒܐܲܪܥܵܐ", "ܘܡ̇ܐ ܕܐܵܡܪܵܐ ܠܹܗ ܘܠܵܐ ܡܦܲܢܸܐ ܠܵܗ̇ ܐܲܝܠܸܠ ܦܘܼܡ̇ܗ̇ ܀", ":ܡ̇ܐ ܕܚܵܝܪܵܐ ܒܹܗ ܬܠܸܐ ܗ̄ܘ̣ܵܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ", "ܘܡ̇ܐ ܕܪܵܡܙܵܐ ܠܹܗ ܐܲܢܝܼܕܼ ܪܹܫܹܗ ܢܦܲܩ̣ ܠܲܥܒܼܵܕܹܗ ܀", ":ܥܵܐܹ̇ܠ ܘܢܵܦܹ̇ܩ ܫܵܪܹܐ ܘܫܵܩܹ̇ܠ ܗܝ̤ ܒܲܠܘܝܼܬܹܗ", "ܘܠܵܐ ܡܸܫܬܲܐܠܵܐ ܠܡܸܦܲܫ ܡܸܢܹܗ ܐܵܦܠܵܐ ܩܲܠܝܼܠ ܀", ":ܫܲܪܝܲܬ̤ ܕܬܹܐܡܲܪ ܗܵܝ̇ ܫܵܛܝܼܬܼܵܐ ܕܠܵܐ ܟܘܼܚܵܕܼܵܐ", "ܟܲܕܼ ܠܵܐ ܒܵܗ̇ܬܵܐ ܙܲܠܝܼܠܘܼܬܼܵܗ̇ ܡ̣ܢ ܫܡܘܿܥܹ̈ܐ ܀", ":ܝܵܘܣܸܦ ܠܵܐ ܬܸܒܼܣܸܐ ܒܝܼ ܕܡ̇ܪܬܵܟ ܐܝܼܬܲܝ", "ܘܠܵܐ ܬܸܬܼܚܲܡܲܬܼ ܕܥܲܒܼܕܲܢ ܐܝܼܬܿܝܟ ܕܠܵܐ ܦܘܼܠܵܓܼܵܐ ܀", ":ܐܸܢܗܘ̤ ܕܬܸܬܿܟܦܝܼܣ ܘܬܸܥܒܸܿܕܼ ܨܼܒܼܝܵܢܝ ܕܐܸܡ̇ܪܹܬܼ ܠܵܟ", "ܥܒܼ̇ܕܵܐ ܐ̄ܢܵܐ ܠܵܟ ܡ̇ܪܵܐ ܠܢܸܟܼܣܲܝ̈ ܘܲܠܩܸܢܝܵܢܲܝ̈ ܀", ":ܐܸܢ ܕܵܚܹ̇ܠ ܐܲܢ̄ܬܿ ܡ̣ܢ ܦܘܿܛܝܼܦܵܪ ܡ̇ܪܹܗ ܕܒܲܝܬܵܐ", "ܥܵܒܼ̇ܕܵܐ ܐ̄ܢܵܐ ܠܵܟ ܦܘܼܪܣܵܐ ܐ̄ܚܪܹܢܵܐ ܘܠܵܐ ܕܵܚܹ̇ܠ ܐܲܢ̄ܬܿ ܀", ":ܐܹܫܲܕܲܪ ܠܹܗ ܣܲܡܵܐ ܘܐܸܩܛܠܝܼܘܗܝ ܐܲܝܟܵܐ ܕܐܝܼܬܼܵܘܗܝ", "ܘܐܲܢ̄ܬܿ ܬܸܗܘܸܐ ܠܝܼ ܓܲܒܼܪܵܐ ܘܡ̇ܪܵܐ ܘܐܵܦ ܝܵܪܘܿܬܼܵܐ ܀", ":ܐܵܡ̇ܪܵܐ ܐ̄ܢܵܐ ܠܵܟ ܐ̄̇ܪܵܙܵܐ ܐ̄ܚܪܹܢܵܐ ܕܒܹܝܬܼ ܠܝܼ ܘܐܵܦ ܠܵܟ", "ܕܐܝܼܬܼ ܗ̄ܘ̣ ܨܹܐܕܲܝ ܓܲܙܵܐ ܪܲܒܵܐ ܕܠܵܐ ܡܸܣܬܲܝܲܟ ܀", ":ܫܡ݂ܲܥ ܗ̄ܘ̣ܵܐ ܝܵܘܣܸܦ ܫܲܪܒܵܐ ܗܵܢܵܐ ܘܙܵܥܲܬ̤ ܢܲܦܫܹܗ", "ܘܫܲܪܝܼ ܡܢܲܦܸܨ ܡ̇ܐܢܵܘ̈ܗܝ ܘܩܵܥܹ̇ܐ ܕܠܵܐ ܒܵܥܹ̇ܢܵܐ ܀", ":ܠܵܐ ܡ̇ܘܬܲܪ ܠܝܼ ܥܘܼܬܼܪܵܐ ܕܲܕܡ̇ܐ ܡܸܬܼܐܫܵܕܼ ܒܹܗ", "ܘܠܵܐ ܩܵܢܹ̇ܐ ܐ̄ܢܵܐ ܩܸܢܝܵܢ ܥܵܘ̣ܠܵܐ ܕܠܵܐ ܡܸܬܼܩܲܕܹܿܐ ܀", ":ܟܦܝܼܪ ܒܹܗ ܒܥܘܼܬܼܪܵܐ ܕܥܵܘ̣ܠܵܐ ܡܫܲܟܸܿܢ ܠܲܕܼܚܵܐܲ݁ܪ ܒܹܗ", "ܘܠܵܐ ܡܸܬܼܩܲܕܲܝܵܢ ܐܵܦ ܣܝܼ̈ܡܵܬܼܵܐ ܕܲܕܡ̇ܐ ܝܵܗ̈ܒܵܢ ܀", ":ܠܵܐ ܚܵܫܹ̇ܠ ܐ̄ܢܵܐ ܢܸܟܼܠܵܐ ܕܥܵܘ̣ܠܵܐ ܥܲܠ ܬܲܡܝܼܡܵܐ", "ܘܠܵܐ ܡܛܲܡܲܐ ܐܢܵܐ ܥܲܪܣܵܐ ܕܟܼܝܼܬܼܵܐ ܕܫܵܘܬܵܦܘܼܬܼܵܐ ܀", ":ܐܝܼܬܼ ܗ̄ܘ̣ ܨܹܐܕܲܝ ܡܲܠܟܵܐ ܫܒܼܝܼܚܵܐ ܕܥܵܡܲ݁ܪ ܒܪܵܘܡ̇ܐ", "ܕܐܸܢ ܗܘ̤ ܕܚܵܙܹ̇ܐ ܕܐܸܥܒܸܿܕܼ ܗܵܕܹܐ ܗܵܐ ܫܵܐܹ̇ܛ ܠܝܼ ܀", ":ܬܠܵܐ̣ ܗ̄ܘ̣ܵܐ ܝܵܘܣܸܦ ܥܲܝܢܵܘ̈ܗܝ ܘܚܵܪ̣ ܗ̄ܘ̣ܵܐ ܠܐܲܦܲܝ̈ ܪܲܘܡ̇ܐ", "ܘܲܡܨܲܠܸܐ ܗ̄ܘ̣ܵܐ ܩܕܼܵܡ ܐܲܠܵܗܵܐ ܘܒܼܵܥܹ̇ܐ ܡܸܢܹܗ ܀", ":ܐܲܢ̄ܬܿ ܐܲܣܸܩܬܵܢܝ ܡ̣ܢ ܓܵܘ ܓܼܘܒܵܐ ܕܲܫܕܼܵܢܝ ܪܘܼܒܹܝܠ", "ܘܐܲܢ̄ܬܿ ܦܲܨܝܼܬܵܢܝ ܡ̣ܢ ܣܲܦܣܹܪܵܐ ܕܲܠܛܝܼܫܵܐ ܗ̄ܘ̣ܵܬܼ ܀", ":ܐܲܢ̄ܬܿ ܐܲܥܸܠܬܵܢܝ ܠܒܹܝܬܼ ܡܸܨܪ̈ܵܝܹܐ ܒܚܲܝܠܵܟ ܪܲܒܵܐ", "ܩܘܼܡ ܠܝܼ ܗܵܫܵܐ ܐܵܦ ܥܲܕܲܪܲܝܢܝ ܡ̣ܢ ܡܸܨܪܵܝܬܵܐ ܀", ":ܥܲܠ̣ ܗ̄ܘ̣ܵܐ ܝܵܘܣܸܦ ܠܲܡܨܲܠܵܝܘܼ ܒܓܼܵܘ ܬܵܘܢܵܐ", "ܘܥܸܠܲܬ̤ ܒܵܬܼܪܹܗ ܗܝ̤ ܫܵܛܝܼܬܼܵܐ ܘܐܸܚܕܲܬ̤ ܬܲܪܥܵܐ ܀", ":ܥܦܲܩܬܹܗ ܢܫܲܩܬܹܗ ܘܒܼܵܟܼܝܵܐ ܩܘܼܕܼܡ̇ܘܗܝ ܘܒܼܵܥ̇ܝܵܐ ܡܸܢܹܗ", "ܕܐܸܠܵܐ ܪܚܸܡܬܼܵܟ ܚܙܝܼ ܠܵܐ ܬܲܣܠܹܝܢܝ ܒܲܪ ܥܸܒܼܪ̈ܵܝܹܐ ܀", ":ܘܐܸܢ ܠܵܐ ܬܸܬܿܛܦܝܼܣ ܘܬܸܥܒܸܿܕܼ ܨܼܒܼܝܵܢ ܒܡܵܢ ܕܐܹܡ݂ܲܪ ܠܵܟ", "ܚܵܒܲܫܵܐ ܐ̄ܢܵܐ ܠܵܟ ܒܓܼܘܼܒܵܐ ܪܲܒܵܐ ܕܒܹܝܬܼ ܐܲܣܝܼܪܹ̈ܐ ܀", ":ܘܐܸܢ ܗܘ̤ ܕܬܸܬܿܛܦܝܼܣ ܘܬܲܪܟܸܿܢ ܪܹܫܵܟ ܠܡܸܠܲܝ̈ ܘܲܦܝܵܣܝ", "ܥܵܒܼ̇ܕܵܐ ܐ̄ܢܵܐ ܠܵܟ ܪܹܫܵܐ ܘܡ̇ܪܵܐ ܠܟܼܠܵܗ̇ ܡܸܨܪܹܝܢ ܀", ":ܚܵܪ̣ ܗ̄ܘ̣ܵܐ ܝܵܘܣܸܦ ܠܪܵܘܡ̇ܐ ܘܥܘܼܡܩܵܐ ܘܠܲܝܬܿ ܕܲܡܥܲܕܲܪ", "ܘܗܵܐ ܥܘܼܕܼܪܵܢܵܐ ܐܸܬܿܛܲܝܲܒܼ ܠܹܗ ܡ̣ܢ ܐܲܠܵܗܵܐ ܀", ":ܢܲܦܨܵܗ̇ ܘܫܲܕܼ݂ܵܗ̇ ܠܲܡܫܵܘܚܲܕܿܬܵܐ ܒܚܲܝܠܵܐ ܕܦܲܓܼܪܹܗ", "ܘܐܲܪܦܝܼ ܘܲܫܕܼܵܗ̇ ܘܲܦܬ݂ܲܚ ܬܲܪܥܵܐ ܘܲܦܠܲܛ ܡܸܢܵܗ̇ ܀", ":ܚܙܵܬ̤ ܐܲܪܝܘܿܬܼܵܐ ܕܐܸܬܼܦܲܠܲܛ ܠܹܗ ܓܸܙܪܵܐ ܡܸܢܵܗ̇", "ܘܫܲܪܝܲܬ̤ ܢܵܗ̇ܡ̇ܐ ܩܵܠܹ̈ܐ ܚܢܝܼܓܹ̈ܐ ܒܓܼܵܘ ܬܵܘܢܵܐ ܀", ":ܫܡ݂ܲܥܘ ܗ̄ܘ̣ܵܘ ܥܲܒܼ̈ܕܹܿܐ ܘܲܒܼܢܲܝ̈ ܚܹܐܪܹ̈ܐ ܒܩܵܠܵܗ̇ ܪܵܡ̇ܐ", "ܘܲܟܼܢܲܫ̣ܘ ܟܠܗܘܿܢ ܘܲܡܫܲܐܠܝܼܢ ܠܵܗ̇ ܕܡ̇ܢܵܐ ܓܼܕܼܫܹܟܼܝ ܀", ":ܫܲܪܝܲܬ̤ ܕܬܹܐܡܲܠ ܗܵܝ̇ ܫܵܛܝܼܬܼܵܐ ܕܠܵܐ ܟܘܼܚܵܕܼܵܐ", "ܟܲܕܼ ܠܵܐ ܒܵܗ̇ܬܵܐ ܙܲܠܝܼܠܘܼܬܼܵܗ̇ ܡ̣ܢ ܚܲܒܼܪ̈ܵܬܼܵܗ̇ ܀", ":ܚܵܐܹ̇ܐ ܥܲܒܼܕܵܐ ܕܲܙܒܸܢ ܘܐܲܝܬܿܝܼ ܡ̇ܪܹܐ ܒܲܝܬܵܐ", "ܘܐܲܝܟ ܙܵܢܝܼܬܼܵܐ ܚܲܫܒ݂ܲܢܝ ܘܲܨܒܼܵܐ ܕܲܢܓܲܚܸܟ ܒܝܼ ܀", ":ܐܲܝܟ ܢܲܟܼ̈ܦܵܬܼܵܐ ܝܲܬܿܝܼܒܼܵܐ ܗ̄ܘܹ̇ܝܬܼ ܒܓܼܵܘ ܬܵܘܢܵܐ", "ܘܲܦܬ݂ܲܚ ܬܲܪܥܵܐ ܕܢܸܥܘܿܠ ܥܠܲܝ ܠܲܡܨܲܥܵܪܘܼܬܼܝ ܀", ":ܐܸܢܵܐ ܚܙܹ̇ܝܬܹܗ ܕܲܦܬ݂ܲܚ ܬܲܪܥܵܐ ܕܢܸܥܘܿܠ ܥܠܲܝ", "ܘܫܲܪܝܼܬܼ ܘܨܸܘ̇ܚܹܝܬܼ ܘܢܸܦܒܹ̇ܬܼ ܠܐܘܼܪܥܹܗ ܐܲܝܟ ܝܵܪܘܿܪܵܐ ܀", "ܡ̇ܐ ܕܲܚܙ̣ܵܐ ܗ̄ܘ̣ܵܐ ܥܲܒܼܕܵܐ ܢܟܼܝܼܠܵܐ ܕܗܵܐ ܐܸܬܼܚܒܸܫ ܠܹܗ:", "ܣܵܡ̣ ܠܲܠܒܼܘܼܫܹܗ ܘܲܦܬ݂ܲܚ ܘܲܢܦܲܩ̣ ܐܲܝܟ ܙܲܟܵܝܵܐ ܀", ":ܚܙ̣ܵܘ ܡ̇ܢ ܦܲܪܥܹܗ ܗܵܢܵܐ ܥܲܒܼܕܵܐ ܠܡܵܪܵܐ ܛܵܒܼܵܐ", "ܚܠܵܦ ܐܝܼܩܵܪܵܐ ܘܟܼܠܹܗ ܒܲܝܬܹܿܗ ܕܐܲܫܠܸܡ ܒܐܝܼܕܼܵܘ̈ܗܝ ܀", ":ܐ̄ܡ݂ܲܪ ܦܘܿܛܝܼܦܵܪ ܕܡܲܢ̣ܘܼ ܣܵܗܕܹܿܟܼܝ ܕܲܥܒ݂ܲܕܼ ܗܵܕܹܐ", "ܕܐܹܕܿܘܼܢ ܥܲܡܹܗ ܥܵܘ̇ܠܵܐܝܼܬܼ ܠܵܐ ܨܵܒܹ̇ܐ ܐ̄ܢܵܐ ܀", ":ܠܒܼܵܫܹܗ ܒܐܝܼܕܲܝ̈ܟܿܝ ܘܐܲܢ̄ܬܿܝ ܗܵܐ ܩܵܥ̇̄ܝܵܐ ܕܚܲܝܵܒܼܵܐ ܐܲܢ̄ܬܿܝ", "ܘܠܵܐ ܨܵܒܹ̇ܐ ܕܠܹܟܼܝ ܐܹܗܲܝܡܸܢ ܕܠܵܐ ܫܲܪܝܼܪܵܐ ܐ̄ܢܬܿܝ ܀", ":ܫܡ݂ܲܥ ܡܸܨܪܵܝܵܐ ܡܸܠܹ̈ܐ ܕܐܲܢ̄ܬܿܬܹܗ ܘܛܲܢ ܘܐܸܬܼܥܲܙܲܙ", "ܘܚܲܒܼ݂ܫܹܗ ܠܝܵܣܸܦ ܒܹܝܬܼ ܐܲܣܝܼܪܹ̈ܐ ܐܲܝܟ ܣܵܣܘܿܚܵܐ ܀", ":ܢܦ݂ܲܠ ܙܲܕܿܝܼܩܵܐ ܒܓܼܘܼܒܵܐ ܩܲܫܝܵܐ ܕܚܲܦܪܹ݂ܗ ܢܸܟܼܠܵܐ", "ܘܲܛܒ݂ܲܥ ܦܲܓܼܪܹܗ ܘܠܵܐ ܛܒ݂ܲܥ ܚܘܼܒܹܿܗ ܒܩܲܫܝܘܼܬܼ ܚܲܫܹ̈ܐ ܀", ":ܥܲܠ̣ ܗ̄ܘ̣ܵܐ ܝܵܘܣܸܦ ܠܒܹܝܬܼ ܚܸܫܘܿܟܹ̈ܐ ܘܐܲܦܨܲܚ ܐܸܢܘܿܢ", "ܘܐܲܩܸܠ ܡܸܢܗܘܿܢ ܝܘܼܩܪܵܐ ܕܚܲܫܹ̈ܐ ܘܟܲܪܝܘܼܬܼ ܢܲܦܫܵܐ ܀", ":ܝܵܘܣܸܦ ܒܲܠܚܘܿܕܼ ܠܵܐ ܫܵܘܹ̇ܐ ܗ̄ܘ̣ܵܐ ܠܗܵܢ ܣܘܼܟܵܝܵܐ", "ܘܡܲܓܵܢ ܚܲܒܼܫܹܗ ܚܣܵܡܵܐ ܣܲܡܝܵܐ ܕܠܵܐ ܒܘܼܝܵܢܵܐ ܀", ":ܚܒܼܝܼܫ ܗ̄ܘ̣ܵܐ ܢܲܟܦܵܐ ܘܲܡܕܲܝܲܪ ܗ̄ܘ̣ܵܐ ܥܲܡ ܙܲܠܝܼ̈ܠܹܐ", "ܐܲܝܟ ܦܵܪܘܿܩܲܢ ܫܲܦܝܵܐ ܘܕܲܟܼܝܵܐ ܒܹܝܬܼ ܓܲܝܵܣܹ̈ܐ ܀", ":ܬܪܹܝܢ ܣܵܪ̈ܘܿܚܹܐ ܥܲܒܼ̈ܕܲܝ ܡܲܠܟܵܐ ܥܲܡ ܙܲܕܿܝܼܩܵܐ", "ܐܲܝܟ ܓܼܝܵܣܵܐ ܕܡ̣ܢ ܝܲܡܝܼܢܵܐ ܘܡ̣ܢ ܣܸܡܵܠܵܐ ܀", ":ܪܡܹܝܢ ܗ̄ܘ̣ܵܘ ܥܲܒܼ̈ܕܹܿܐ ܒܹܝܬܼ ܐܲܣܝܼܪܹ̈ܐ ܡܸܛܠ ܕܐܲܣܟܸܿܠ", "ܐܲܝܟ ܓܼܝܵܣܹ̈ܐ ܕܲܙܩܲܦܘ̣ ܐܸܢܘܿܢ ܣܘܼܥܪ݁ܵܢܲܝܗܘܿܢ ܀", ":ܝܵܘܣܸܦ ܒܲܠܚܘܿܕܼ ܚܒܼܝܼܫ ܗ̄ܘ̣ܵܐ ܬܲܡ̇ܢ ܕܠܵܐ ܪܹܫܝܵܢܵܐ", "ܒܐ̄ܪܵܙ ܡܲܚܸܐ ܟܠ ܕܲܕܼܠܵܐ ܣܲܟܼܠܘܼ ܨܲܠܒܹ݂ܗ ܚܣܵܡܵܐ ܀", ":ܚܠܲܡ̣ܘ ܡܸܨܪ̈ܵܝܹܐ ܬܪ̈ܲܝܗܘܿܢ ܐܲܟܲܚ̄ܕܼ ܚܸܠܡܹ̈ܐ ܦܪ̈ܝܼܫܹܐ", "ܒܚܲܕܼ ܦܘܼܪܩܵܢܵܐ ܘܒܲܐ̄ܚܪܹܝܢ ܡ̇ܘܬܵܐ ܕܲܒܼܪܹܫ ܩܲܝܣܵܐ ܀", ":ܐܲܟܼܡܲܪܘ ܐܸܢܘܿܢ ܚܸܠܡܹ̈ܐ ܕܲܚܙ̣ܵܘ ܠܒܲܪ ܡ̣ܢ ܛܲܟܼܣܵܐ", "ܘܥܲܠ̣ ܥܸܒܼܪܵܝܵܐ ܕܢܲܦܨܲܚ ܐܸܢܘܿܢ ܒܣܘܼܟܵܠ ܡܸܠܵܘ̈ܗܝ ܀", ":ܚܙ̣ܵܐ ܕܲܟܼܡܝܼܪܝܼܢ ܡ̣ܢ ܥܘܼܗܕܵܢܵܐ ܕܚܸܠܡܹ̈ܐ ܕܲܚܙ̣ܵܘ", "ܘܡ̣ܢ ܐܲܦܲܝ̈ܗܘܿܢ ܐܲܕܼܪܸܟ ܚܲܫܹ̈ܐ ܕܪܸ̈ܥܝܵܢܲܝܗܘܿܢ ܀", ":ܫܲܐܸܠ ܐܸܢܘܿܢ ܐܲܝܟ ܠܵܐ ܝܵ̇ܕܲܥ ܕܠܵܐ ܗ̄ܘ̣ܵܐ", "ܘܝܼܠܸܦ ܡܸܢܗܘܿܢ ܘܐܲܠܸܦ ܐܸܢܘܿܢ ܒܪܘܼܚ ܓܸܠܝܵܢܵܐ ܀", ":ܒܫܲܩܝܵܐ ܕܣܲܬܵܐ ܘܚܲܡܪܵܐ ܕܡܸܢܵܗ̇ ܚܙ̣ܵܐ ܦܘܼܪܩܵܢܹܗ", "ܘܚܲܕܿܝܹܗ ܝܵܘܣܸܦ ܐܲܝܟ ܕܲܒܼܚܲܡܪܵܐ ܒܦܲܪܨܘܿܦ ܡܸܠܵܘ̈ܗܝ ܀", ":ܐܵܦ ܢܲܚܬܿܘܼܡܵܐ ܒܐܘܼܟܼܠܵܐ ܕܡܲܠܟܵܐ ܚܙ̣ܵܐ ܫܘܼܢܵܩܹܗ", "ܘܐܲܠܦܹܗ ܟܹܐܢܵܐ ܕܲܒܼܝܲܕܼ ܐܘܼܟܼܠܵܐ ܐܘܼܟܼܠܵܐ ܗܵܘܹ̇ܐ ܀", "ܬܠܵܐܼ ܠܲܡ ܫܒܸܫ̈ܬܿܝܼܢ ܬܠܵܬܼܵܐ ܝܵܘܡܝܼ̈ܢ ܨܵܪ ܙܲܕܿܝܼܩܵܐ:", "ܘܣܲܠܹ̈ܐ ܬܠܵܬܼܵܐ ܝܵܘܡܹ̈ܐ ܬܠܵܬܼܵܐ ܕܚܲܝܹ̈ܐ ܘܡ̇ܘܬܵܐ ܀", ":ܐܹܝܘ ܚܸܟܼܡܬܼܵܐ ܕܡܲܫܪܸܐ ܟܲܣܝܵܐ ܒܲܒܼܢܲܝ̈ ܒܲܝܬܹܿܗ", "ܘܲܒܼܓܲܠܝܘܼܬܼܗܘܿܢ ܡܚܵܘܸܐ ܚܲܝܠܵܐ ܕܪܸܡܙܹܗ ܟܲܣܝܵܐ ܀", ":ܫܠܸ݂ܡ ܒܲܥܒܼܵܕܼܵܐ ܡܸܠܲܝ̈ ܝܵܘܣܸܦ ܐܲܝܟ ܡ̇ܐ ܕܦܲܫܸܩ", "ܘܲܚܝ̣ܵܐ ܫܵܩܝܵܐ ܘܡܝܼܬܼ ܢܲܚܬܿܘܼܡ̇ܐ ܐܲܝܟ ܡܸܠܲܝ̈ܗܘܿܢ ܀", ":ܛܥ̣ܵܝܗܝ ܠܲܬܼܪܝܼܨܵܐ ܫܵܩܝܵܐ ܕܲܛܥ̣ܵܐ ܐܲܝܟ ܛܵܠܘܿܡ̇ܐ", "ܥܕܲܡ̇ܐ ܕܐܲܥܝܼܪ ܚܸܠܡܵܐ ܠܡܲܠܟܵܐ ܘܟܸܢ ܐܸܬܿܕܲܟܼܪܹܗ ܀", ":ܚܙ̣ܵܐ ܠܲܡ ܦܸܪܥܘܿܢ ܡܲܠܟܵܐ ܕܡܸܨܪܹܝܢ ܚܸܠܡܵܐ ܘܲܬܼܡܲܗ", "ܘܫܲܐܸܠ ܠܥܲܒܼܕܼܵܘ̈ܗܝ ܘܠܵܐ ܦܲܢܝܼܘ ܠܹܗ ܦܘܼܫܵܩ ܡܸܠܵܘ̈ܗܝ ܀", ":ܚܙ̣ܵܐ ܬܵܘܪ̈ܵܬܼܵܐ ܫܲܡܝܼ̈ܢܵܬܼܵܐ ܥܲܠ ܓܹܢ̄ܒܼ ܢܲܗܪܵܐ", "ܕܦܲܐ̈ܝܵܢ ܗ̣̄ܘܲܝ̈ ܛܵܒܼ ܘܲܪ̈ܓܼܝܼܓܼܵܢ ܗ̣̄ܘܲܝ̈ ܠܥܹܝܢ ܚܲܙܵܝܹ̈ܐ ܀", ":ܫܒܲܥ ܬܵܘܪ̈ܵܬܼܵܐ ܫܲܡܝܼ̈ܢܵܬܼܵܐ ܚܙ̣ܵܐ ܩܲܕܼܡ̇ܝܲܬܼ", "ܘܡ̣ܢ ܒܵܬܲܪܗܹܝܢ ܫܒܲܥ ܒܝܼ̈ܫܵܬܼܵܐ ܣܲܓܿܝܼ ܀", ":ܚܙ̣ܵܐ ܡܚܝܼ̈ܠܵܬܼܵܐ ܕܲܣܥܲܝ̈ ܘܲܒܼܠ݂ܲܥ ܠܫܲܡܝܼ̈ܢܵܬܼܵܐ", "ܘܥܲܠ̣ ܘܐܸܬܿܛܲܠܲܩ ܘܠܵܐ ܦܵܫ̣ ܫܲܪܟܵܐ ܡ̣ܢ ܓܘܼܫܡܗܹܝܢ ܀", ":ܚܙ̣ܵܐ ܬܘܼܒܼ ܫܸܒܿܠܹ̈ܐ ܫܒ݂ܲܥ ܟܲܕܼ ܣܵܠ̈ܩܵܢ ܒܪܹܫܹܗ ܕܩܲܢܝܵܐ", "ܘܫܲܡܝܼ̈ܢܵܢ ܗ̣̄ܘܲܝ̈ ܐܲܝܟ ܬܵܘܪ̈ܵܬܬܼܵܐ ܩܲܕܼ̈ܡܵܝܵܬܼܵܐ ܀", ":ܒܫܘܼܠܵܡ ܚܸܠܡܹܗ ܚܙ̣ܵܐ ܬܘܼܒܼ ܫܸܒܿܠܹ̈ܐ ܕܲܫܩܝܼ̈ܦܵܢ ܗ̣̄ܘܲܝ̈", "ܘܕܼܵܡ̇ܝܵܐ ܚܙܵܬܼܗܹܝܢ ܠܲܕܿܬܵܘܪ̈ܵܬܼܵܐ ܕܲܡܚܝܼ̈ܠܵܢ ܗ̣̄ܘܲܝ̈ ܀", ":ܚܙ̣ܵܐ ܟܲܕܼ ܒܵܠ̈ܥܵܢ ܫܸܒܿܠܹ̈ܐ ܠܫܸܒܿܠܹ̈ܐ ܐܘܼܟܼܠܵܐ ܠܐܘܼܟܼܠܵܐ", "ܐܲܝܟ ܬܵܘܪ̈ܵܬܼܵܐ ܕܲܒܼܠ݂ܲܥ ܒܸܣܪܵܐ ܠܒܸܫܪܵܐ ܟܢܵܬܹܗ ܀", ":ܬܡܲܗ ܘܐܸܬܿܕܲܡܲܪ ܦܸܪܥܘܿܢ ܡܲܠܟܵܐ ܒܚܸܠܡܵܐ ܕܲܚܙ̣ܵܐ", "ܕܲܡܫܲܓܼܢܲܝ ܗ̄ܘ̣ܵܐ ܡ̣ܢ ܟܠ ܚܸܠܡ̈ܝܼܢ ܕܲܒܼܝܲܕܼ ܦܸܗܝܵܐ ܀", ":ܩܪ̣ܵܐ ܚܲܪ̈ܲܫܹܐ ܘܝܵ̇ܕܼܥܲܝ̈ ܢܸܚܫܹ̈ܐ ܘܫܲܐܸܠ ܐܸܢܘܿܢ", "ܘܟܲܣܝܹܗ ܪܸܡܙܵܐ ܠܚܹܝܠ ܣܘܼܟܵܠܵܐ ܡ̣ܢ ܥܲܝܢܲܝ̈ܗܘܿܢ ܀", ":ܐܲܟܼܪܝܼ ܡܲܠܟܵܐ ܘܝܼܬܸܒܼ ܒܐܸܒܼܠܵܐ ܕܠܵܐ ܒܘܼܝܵܢܵܐ", "ܕܲܚ̣ܙܵܐ ܕܡ̣ܪܲܕܼ ܚܲܝܠܵܐ ܕܚܸܠܡܵܘ̈ܗܝ ܡ̣ܢ ܚܲܪ̈ܵܫܹܐ ܀", ":ܫܵܩܝܵܐ ܕܡܲܠܟܵܐ ܚܙ̣ܵܐ ܟܲܪܝܘܼܬܹܗ ܕܡܲܠܟܵܐ ܘܲܥܗ݂ܲܕܼ", "ܘܫܲܪܝܼ ܡܲܕܼܟܲܪ ܥܲܠ ܣܘܼܪܚܵܢܹܗ ܟܲܕܼ ܠܵܐ ܨܵܒܹ̇ܐ ܀", ":ܓܠ̣ܵܐ ܣܘܼܪܚܵܢܹܗ ܥܲܒܼܕܵܐ ܠܡܵܪܹܗ ܘܚܸܠܡܵܐ ܕܲܚܙ̣ܵܐ", "ܘܐܸܫܬܲܥܝܼ ܠܹܗ ܥܲܠ ܥܸܒܼܪܵܝܵܐ ܕܦܲܫܸܩ ܚܸܠܡܵܘ̈ܗܝ ܀", ":ܡ̇ܪܝ ܠܲܡ ܦܸܪܥܘܿܢ ܪܓܸܙ ܥܲܠ ܥܲܒܼܕܵܘ̈ܗܝ ܡܸܛܠ ܕܐܲܣܟܸܿܠܘ", "ܘܲܚܒ݂ܲܫ ܐܸܢܘܿܢ ܒܒܹܝܠ ܐܲܣܝܼܪܹ̈ܐ ܒܹܝܬܼ ܪܲܒܿ ܕܲܚܫܹ̈ܐ ܀", ":ܚܙ݂ܲܝܢ ܠܲܡ ܚܸܠܡܹ̈ܐ ܕܲܡܠܹܝܢ ܚܲܫܹ̈ܐ ܐܸܢܵܐ ܘܲܟܼܢܵܬܼܝ", "ܘܩܲܪܸܒܼܢ ܐܸܢܘܿܢ ܠܚܲܕ ܥܸܒܼܪܵܝܵܐ ܘܦܲܫܸܩ ܐܸܢܘܿܢ ܀", ":ܫܲܪܝܼܪ ܗ̄ܘ̣ܵܐ ܛܵܒܼ ܚܹܝܠ ܦܘܼܫܵܩܵܐ ܒܐܸܕܼܢܲܝ̈ܢ", ":ܘܫܸܠܡܲܬ̤ ܡܸܠܬܹܗ ܒܝܲܕܼ ܣܘܼܥܪ̈ܵܢܹܐ ܕܚܲܝܹ̈ܐ ܘܡܵܘܬܵܐ", ":ܐܸܬܿܬܿܥܝܼܪ ܦܸܪܥܘܿܢ ܐܲܝܟ ܕܡ̣ܢ ܫܸܢܬܼܵܐ ܠܘܵܬܼ ܥܸܒܼܪܵܝܵܐ", "ܘܣܲܪܗܸܒܼ ܐܸܢܘܿܢ ܠܲܡܫܲܡܫܵܢܵܘ̈ܗܝ ܠܡܸܩܪܵܐ ܠܝܵܘܣܸܦ ܀", ":ܚܸܠܡܵܐ ܕܲܚܙ̣ܵܐ ܢܵܓ݂̇ܕܼ ܗ̄ܘ̣ܵܐ ܠܹܗ ܒܵܬܲܪ ܚܲܝܠܹܗ", "ܘܒܲܕܼܡܘܼܬܼ ܟܲܦܢܵܐ ܡܚܲܬܼܚܸܬܼ ܗ̄ܘ̣ܵܐ ܠܹܗ ܠܘܵܬܼ ܣܘܼܟܵܠܹܗ ܀", ":ܫܲܕܲܪ ܒܲܪ ܚܵܡ ܘܲܩܪ̣ܵܐ ܠܒܲܪ ܫܹܝܡ ܥܲܒܼܕܵܐ ܠܡܵܪܵܐ", "ܕܢܹܐܬܸܐ ܢܸܓܼܠܸܐ ܚܹܝܠ ܦܸܠ̈ܐܵܬܼܵܐ ܡܒܲܪܟܼܵܐ ܠܠܝܼܛܵܐ ܀", ":ܥܲܠ̣ ܒܲܪ ܐܲܒܼܪܵܡ ܥܲܠ ܡܸܨܪܵܝܵܐ ܘܲܚܙ̣ܵܝܗܝ ܕܲܟܼܡܝܼܪ", "ܘܲܪܕܲܦ ܡܸܢܹܗ ܟܲܪܝܘܼܬܼ ܢܲܦܫܵܐ ܒܩܵܠ ܦܸܬܼܓܼܵܡܘ̈ܗܝ ܀", ":ܬܢܵܐ ܠܹܗ ܒܲܪ ܚܵܡ ܠܒܲܪ ܐܲܒܼܪܵܗܵܡ ܚܸܠܡܵܐ ܕܲܚܙ̣̰ܵܐ", "ܘܒܲܕܸܿܩ ܠܹܗ ܬܘܼܒܼ ܕܲܡܪܲܕܼܘ ܚܸܠܡܵܘ̈ܗܝ ܚܲܪ݁ܵܫܵܘܗܝ ܀", ":ܫܲܪܝܼ ܝܵܘܣܸܦ ܒܪܘܼܚ ܓܸܠܝܵܢܵܐ ܕܲܢܦܲܫܸܩ ܠܹܗ", "ܘܢܲܕܼܢܲܚ ܚܲܝܠܵܐ ܕܲܣܬܼܝܼܪ̈ܵܬܼܵܐ ܩܕܼܵܡ ܪܸܥܝܵܢܹܗ ܀", ":ܫܡܲܥ ܠܲܡ ܡܲܠܟܵܐ ܘܝܼܠܲܦ ܚܲܝܠܵܐ ܕܚܹܝܠ ܒܵܪܘܿܝܵܐ", "ܕܕܝܼܠܹܗ ܐܸܢܘܿܢ ܚܸܠܡܹ̈ܐ ܘܚܸܙܘܹ̈ܐ ܠܲܡܒܲܕܵܩܘ̣ ܀", ":ܠܵܘ ܕܝܼܠܝ ܐܝܼܬܹܝܗ̇ ܕܐܸܓܼܠܸܐ ܚܲܝܠܵܐ ܕܲܟܼܣܸܐ ܒܚܸܠܟܲܝ̈ܟ", "ܗܘ̤ ܒܲܕܸܿܩ ܠܝܼ ܕܐܲܠܦܵܟ ܚܲܝܠܵܐ ܕܲܣܬܼܝܼܪ̈ܵܬܹܗ ܀", ":ܫܡܲܥ ܚܹܝܠ ܚܸܠܡܲܝ̈ܟ ܡܸܢܹܗ ܒܐܝܼܕܲܝ̈ ܐܲܝܟ ܡܸܨܥܵܝܵܐ", "ܘܕܲܥ ܘܐܸܬܼܒܲܝܲܢ ܕܪܸܡܙܹܗ ܡܚܲܟܸܿܡ ܠܲܒܼܢܲܝ̈ ܒܲܝܬܹܿܗ ܀", ":ܫܒܲܥ ܬܵܘܪ̈ܵܬܼܵܐ ܫܢܲܝ̈ܵܐ ܐܸܢܹܝܢ ܫܒܲܥ ܛܵܒܼܵܬܼܵܐ", "ܘܲܡܚܝܼ̈ܠܬܼܵܐ ܫܒܲܥ ܒܝܼ̈ܫܬܼܵܐ ܫܢܲܝ̈ܵܐ ܕܟܲܦܢܵܐ ܀", ":ܫܒܲܥ ܬܘܼܒܼ ܫܸܒܿܠܹ̈ܐ ܫܲܡܝܼ̈ܢܵܬܼܵܐ ܫܢܲܝ̈ܵܐ ܐܸܢܹܝܢ", "ܘܲܫܒܲܥ ܕܝܼܒܸܫ ܒܪܘܼܚܵܐ ܕܫܵܘܒܵܐ ܟܲܦܢܵܐ ܕܲܫܒܲܥ ܀", ":ܒܝܲܕܼ ܬܵܘܪ̈ܵܬܼܵܐ ܫܲܡܝܼ̈ܢܵܬܼܵܐ ܓܠ̣ܵܐ ܥܲܠ ܣܲܒܼܥܵܐ", "ܘܒܲܡܚܝܼ̈ܠܵܬܼܵܐ ܕܲܒܼܠ݂ܲܥ ܐܸܢܹܝܢ ܒܲܕܸܿܩ ܟܲܦܢܵܐ ܀", ":ܒܵܗ̇ ܒܬܼܵܘܕܲܝܼܬܼܵܐ ܨܵܪ ܐܵܦ ܫܸܒܿܠܹ̈ܐ ܫܲܡܝܼ̈ܢܵܬܼܵܐ", "ܕܟܲܕܼ ܛܵܒܼ ܛܵܒܼ̈ܢ ܡܸܬܿܛܲܠ̈ܩܵܢ ܗ̣̄ܘܲܝ̈ ܒܲܡܚܝܼ̈ܠܵܬܼܵܐ ܀", ":ܒܫܸܒܿܠܹ̈ܐ ܕܚܲܩܠܵܐ ܪܲܫܡܹ݂ܗ ܠܣܲܒܿܥܵܐ ܐܵܦ ܠܹܗ ܠܟܲܦܢܵܐ", "ܘܐܲܠܸܦ ܐ̄ܢܵܫܵܐ ܕܠܵܐ ܡܨܸܝܢ ܚܵܐܹ̇ܝܢ ܒܸܠܥܵܕܼ ܪܸܡܙܵܐ ܀", ":ܐܸܢܗܘ̤ ܕܠܲܚܡܵܐ ܝܵܗܹ̇ܒܼ ܚܲܝܹ̈ܐ ܗܘ̤ ܒܲܟܼܵܢܹܗ", "ܡܸܛܠܡܵܢܵܐ ܠܵܐ ܫܘܸܐ ܚܲܝܠܹܗ ܒܣܲܒܼ ܥܵܐ ܘܟܲܦܢܵܐ ܀", ":ܠܵܐ ܗ̄ܘ̣ܵܐ ܠܲܚܡܵܐ ܡܲܚܸܐ ܒܚܲܝܠܹܗ ܠܡܵܝܘܿܬܼܘܼܬܼܵܐ", "ܐܸܠܵܐ ܪܸܡܙܵܐ ܝܵܗܹ̇ܒܼ ܚܲܝܠܹܗ ܒܥܸܠܲܬܼ ܠܲܚܡܵܐ ܀", ":ܣܲܒܼܥܵܐ ܘܟܲܦܢܵܐ ܕܲܥܬܼܝܼܕܼ ܕܢܹܐܬܸܐ ܒܲܕܸܿܩ ܝܵܘܣܸܦ", "ܒܚܹܝܠ ܗܵܘ̇ ܪܸܡܙܵܐ ܕܡܲܚܸܐ ܘܲܡܡܝܼܬܼ ܒܝܲܕܼ ܥܸܠ̈݁ܠܵܬܼܵܐ ܀", "ܗܵܐ ܠܲܡ ܣܲܒܼܥܵܐ ܪܲܒܵܐ ܗܵܘܹ̇ܐ ܓܠ̣ܵܐ ܙܲܕܲܝܼܩܵܐ:", "ܘܐܸܬܹ̇ܐ ܟܲܦܢܵܐ ܒܵܬܲܪ ܙܲܒܼܢܵܐ ܫ̈ܢܲܝܵܐ ܕܐܸܡ̇ܪܹܬܼ ܀", ":ܐܲܝܟ ܬܵܘܪ̈ܵܬܼܵܐ ܕܲܡܚܝܼ̈ܠܵܢ ܗ̣̄ܘܲܝ̈ ܘܲܒܼܠܲܥ̣ ܠܲܫܒܲܥ", "ܗܵܟܲܢ ܒܵܠܲ݁ܥ ܟܲܦܢܵܐ ܠܣܲܒܼܥܵܐ ܘܲܡܛܲܠܸܩ ܠܹܗ ܀", ":ܘܡܸܛܠ ܗܵܕܹܐ ܥܲܦܹܗ ܠܚܸܠܡܵܐ ܠܬܲܪܬܹܿܝܢ ܙܲܒܼܢܝܼ̈ܢ", "ܘܲܡܣܲܪܗܸܒܼ ܗ̄ܘ̣ܵܐ ܛܵܒܼ ܦܸܬܼܓܸܵܡܵܐ ܘܲܥܬܼܝܼܕܼ ܕܢܸܗܘܸܐ ܀", ":ܘܗܵܫܵܐ ܢܸܚܙܸܐ ܦܸܪܥܘܿܢ ܓܲܒܼܪܵܐ ܐܸܡ݂ܲܪ ܝܵܘܣܸܦ", "ܐܲܝܢܵܐ ܕܝܵ̇ܕܲܥ ܠܲܡܦܲܪܢܵܣܘܼ ܟܲܦܢܵܐ ܒܣܲܒܼܥܵܐ ܀", ":ܢܦܲܠ݂ ܡܸܨܪܵܝܵܐ ܕܲܩܛܝܼܪ ܬܵܓܼܵܐ ܩܕܵܡ ܥܸܒܼܪܵܐ", "ܘܲܣܓܸܕܼ ܒܲܪ ܚܵܡ ܠܒܲܪ ܐܲܒܼܪܵܗܵܡ ܟܲܕܼ ܠܵܐ ܨܵܒܹ̇ܐ ܀", ":ܠܲܝܬܿ ܠܲܡ ܓܲܒܼܪܵܐ ܕܚܲܟܿܝܼܡ ܘܲܨܢܝܼܥ ܝܲܬܿܝܼܪ ܡܸܢܵܟ", "ܘܠܵܐ ܐ̄ܢܵܫ ܝܵ̇ܕܲܥ ܠܲܡܦܲܪܢܵܣܘܼ ܐܲܝܟ ܚܸܟܼܡܬܼܵܟ ܀", ":ܐܲܢ̄ܬܿ ܠܲܡ ܬܸܗܘܸܐ ܡ̇ܪܵܐ ܥܲܠ ܒܲܝܬܿܝ ܐܵܦ ܫܲܠܝܼܛܵܐ", "ܘܡܸܠܲܬܼ ܦܘܼܡ̇ܟ ܬܲܡܠܸܟ ܘܲܬܿܕܼܘܼܢ ܥܲܒܼ̈ܕܹܿܐ ܘܚܹܐܪܹ̈ܐ ܀", ":ܒܲܠܚܘܿܕܼ ܒܲܫܡܵܐ ܕܫܸܡ ܡܲܠܟܿܘܼܬܼܵܐ ܐܲܪܲܒܼ ܡܸܢܵܟ", "ܘܐܲܢ̄ܬܿ ܬܸܫܬܲܠܲܛ ܠܲܡܕܲܒܵܪܘܼ ܐܲܝܟ ܨܸܒܼܝܵܢܵܟ ܀", ":ܓܡ݂ܲܪ ܫܘܼܘܕܵܝܹܗ ܡܲܠܟܵܐ ܕܡܸܨܪܹܝܢ ܘܥܲܒܼ݂ܕܹܿܗ ܡ̇ܪܵܐ", "ܘܙܲܝܚܹܗ ܒܢܲܚ̈ܬܹܿܗ ܕܲܠܒܼܘܼܫ ܡܲܠܟܵܐ ܐܲܝܟ ܒܲܪ ܡܲܠ̈ܟܹܿܐ ܀", ":ܪܟܸܒܼ ܒܲܪ ܝܲܥܩܘܿܒܼ ܥܲܠ ܡܲܪܟܲܒܼܬܼܵܐ ܕܲܡܠܸܟ ܡܸܨܪܹܝܢ", "ܘܫܲܪܝܼ ܡܦܲܩܸܕܼ ܒܲܪ ܐܲܒܼܪܵܗܵܡ ܠܲܒܼܢܵܘ̈ܗܝ ܕܲܟܼܢܲܥܢ ܀", ":ܫܠܸܡ̣ܘ ܒܲܥܒܼܵ̇ܕܼܵܐ ܚܸܠܡܹ̈ܐ ܕܲܚܠ݂ܲܡ ܒܹܝܬܼ ܐܲܒܼܵܗܵܘ̈ܗܝ", "ܘܐܲܝܼܡ ܫܲܒܼܛܹܗ ܒܲܕܼܡܘܼܬܼ ܟܲܦܵܐ ܕܙܲܩܦܲܬ̤ ܢܲܦܫܵܐ ܀", ":ܫܩ݂ܲܠ ܫܘܼܠܵܡܵܐ ܐܵܦ ܦܸܠ̈ܐܬܼܵܐ ܕܦܘܼܫܵܩ ܡܸܠܵܘ̈ܗܝ", "ܣܲܒܼܥܵܐ ܘܟܲܦܢܵܐ ܕܐܸܬܼܵܐ ܠܓܸܠܝܵܐ ܐܲܝܟ ܕܐܸܫܬܵܘܕܲܝܼ ܀", ":ܟܲܦܢܵܐ ܥܸܠܬܼܵܐ ܗ̄ܘ̣ ܕܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܐܲܒܼܪܵܡ", "ܕܡܸܕܲܥ ܬܸܕܲܥ ܕܥܲܒܼ̈ܕܹܿܐ ܢܸܗܘܘܿܢ ܝܲܠ̈ܕܹܿܐ ܕܙܲܪܥܵܟ ܀", ":ܒܗܵܕܹܐ ܢܸܢܘܲܝ ܐܸܫܬܿܕܲܪ ܗ̄ܘ̣ܵܐ ܐܵܦ ܒܲܪ ܝܲܥܩܘܿܒܼ", "ܕܢܸܚܘܿܬܼ ܢܲܬܼܩܸܢ ܐܲܬܼܪܵܐ ܕܲܦܠܸܐ ܠܙܲܪܥܹܗ ܕܐܲܒܼܪܵܡ ܀", ":ܐܵܦܸܢ ܐܲܚܵܘ̈ܗܝ ܠܒܼܝܼܫܘܼ ܫܕܼܵܐܘܼܗܝ ܐܲܝܟ ܕܲܠܒܼܝܼܫܵܐ", "ܐܸܠܵܐ ܪܸܡܙܵܐ ܕܲܓܼܠܸܐ ܠܹܗ ܟܠ ܣܲܥܪܵܗ̇ ܠܗܵܕܹܐ ܀", ":ܒܝܼܫܹ̈ܐ ܡܲܠܝܼܘ ܪܸܓܼܬܼ ܢܲܦܫܵܐ ܕܚܘܼܫܵܒܲܝ̈ܗܘܿܢ", "ܘܝܵܕܲܥ ܟܠܵܐ ܓܡ݂ܲܪ ܨܒܼܝܵܢܵܐ ܕܣܵܥܘܿܪܘܼܬܹܗ ܀", ":ܓܲܠ݁̈ܠܝܵܢ ܗ̣̄ܘܲܝ̈ ܠܹܗ ܗܠܹܝܢ ܕܲܣܥ݂ܲܪ ܒܐܝܼ̈ܕܲܝ ܝܵܘܣܸܦ", "ܘܦܲܫܸܩ ܐܸܢܹܝܢ ܒܝܲܕܼ ܒܲܪ ܒܲܝܬܹܿܗ ܐܲܝܟ ܚܲܟܿܝܼܡܵܐ ܀", ":ܒܟܼܠܵܗ̇ ܐܲܪܥܵܐ ܐܲܡܠܸܟ ܟܲܦܢܵܐ ܘܐܸܚܲܕܼ ܢܘܼܡܹܗ", "ܘܐܲܣܸܩ ܐܸܢܘܿܢ ܠܲܒܼܢܵܘ̈ܗܝ ܕܐܲܒܼܪܵܡ ܥܲܠ ܡܸܨܪ̈ܵܝܹܐ ܀", "ܫܲܥܒܸܿܕܼ ܐܸܢܘܿܢ ܟܲܦܢܵܐ ܩܲܫܝܵܐ ܠܲܒܼܢܲܝ̈ ܝܲܥܩܘܿܒܼ:", "ܘܟܲܕܼ ܠܵܐ ܨܵܒܹ̇ܝܢ ܢܚܸܬܼܘ ܕܲܢܡܲܠܘܿܢ ܚܵܘܒܲܬܼ ܚܸܠܡܹ̈ܐ ܀", ":ܕܠܵܐ ܦܲܢܝܼܘ ܠܹܗ ܐܲܓܼܪܵܐ ܠܟܹܐܢܵܐ ܚܠܵܦ ܦܸܠ̈ܐܵܬܹܗ", "ܦܲܪܥܘܼܗܝ ܪܹܫܵܐ ܐܵܦ ܪܸܒܿܝܼܬܼܵܐ ܕܬܲܪܬܹܿܝܢ ܙܲܒܼܢܝܼ̈ܢ ܀", ":ܬܲܪܬܹܿܝܢ ܙܲܒܼܢܝܼ̈ܢ ܦܪܲܥ̣ܘ ܒܘܼܕܵܩܵܐ ܕܲܬܼܪܹܝܢ ܚܸܠܡܵܘ̈ܗܝ", "ܒܟܼܵܘܟܿܒܹ̈ܐ ܘܟܲܦܹ̈ܐ ܕܚܵܘܝܼ ܐܸܢܘܿܢ ܐ̄ܪܵܙܵܢܵܐܝܼܬܼ ܀", ":ܢܚܸܬܼܘ ܥܸܒܼܪ̈ܵܝܹܐ ܠܘܵܬܼ ܡܸܨܪ̈ܵܝܹܐ ܠܡܸܙܒܲܢ ܠܲܚܡܵܐ", "ܘܨܵܕܲܬ̤ ܐܸܢܘܿܢ ܗܵܝ̇ ܟܹܐܢܘܼܪܵܐ ܕܛܲܠܡ̣ܘܼܗ̇ ܒܝܵܘܣܸܦ ܀", ":ܦܸܟܼܪܲܬ̤ ܐܸܢܘܼܢ ܠܲܡܙܲܒܿܢܵܢܹ̈ܐ ܩܕܼܵܡ ܚܲܒܿܝܼܒܼܵܗ̇", "ܘܫܸܡܛܲܬ̤ ܣܲܝܦܵܐ ܕܢܸܓܼܕܵܗ̇ ܩܲܫܝܵܐ ܥܲܠ ܨܵܘܪ̈ܲܝܗܘܿܢ ܀", ":ܫܵܘܕܲܥ ܐܸܢܘܿܢ ܩܛܝܼܠ ܒܲܚܣܵܡܵܐ ܠܲܡܙܲܒܿܢܵܢܵܘ̈ܗܝ", "ܘܠܑܵܐ ܦܪ݂ܲܥ ܐܸܢܘܿܢ ܚܘܼܒܼܠܵܐ ܕܫܵܘܹ̇ܐ ܠܣܘܼܥܪ̈ܵܢܲܝܗܘܿܢ ܀", ":ܐܸܣܟܹܿܝܡ ܩܘܼܫܬܵܐ ܠܒܸ݂ܫ ܙܲܕܲܝܩܵܐ ܠܘܼܩܒܲܠ ܐܲܚܵܘ̈ܗܝ", "ܘܐܲܥܸܠ ܐܸܢܘܿܢ ܐܲܝܟ ܕܲܠܟܼܘܼܪܵܐ ܠܒܼܘܼܚܪܵܢ ܡܸܠܵܘ̈ܗܝ ܀", ":ܓܵܫܘܿܫܹ̈ܐ ܐ̄ܢܬܿܘܿܢ ܐܸܡ݂ܲܪ ܝܵܘܣܸܦ ܠܘܵܬܼ ܙܵܒܼܘܿܢܹ̈ܐ", "ܠܡܸܓܲܫ ܠܐܲܪܥܵܐ ܢܚܸܬܿܬܿܘܿܢ ܐ̄ܢܵܫܵܐ ܠܵܘ ܥܲܠ ܠܲܡܚܵܐ ܀", ":ܒܚܲܝܲܝ̈ ܦܸܪܥܘܿܢ ܚ̣̄ܡܵܐ ܗ̄ܘ̣ܵܐ ܢܲܟܼܦܵܐ ܘܐܲܪܗܸܒܼ ܐܸܢܘܿܢ", "ܘܙܵܘܥܘ̣ ܘܐܸܬܼܒܲܠܗܝܼܘ ܕܠܲܝܬܿ ܬܘܼܒܼ ܣܲܒܼܪܵܐ ܠܡܸܦܲܨܵܝܘܼ ܀", ":ܟܹܐܢܹ̈ܐ ܚܢܲܢ ܠܲܡ ܠܵܘ ܥܵܘܵܠܹ̈ܐ ܥܢ̣ܵܘ ܚܲܣܵܡܹ̈ܐ", "ܘܟܲܕܼ ܡܸܬܼܓܵܘܣܝܼܢ ܒܫܸܡ ܐܝܼܬܼܘܼܬܼܵܐ ܨܵܕܲܬ̤ ܐܸܢܘܿܢ ܀", ":ܓܠܵܘ̣ ܕܲܚܕܲܥܣܲܪ ܗܵܘܹ̇ܝܢ ܐܸܢܘܿܢ ܘܚܲܕܼ ܐܲܒܼܘܼܗܘܿܢ", "ܘܚܲܕܼ ܠܲܡ ܕܐܸܒܲܕܼ ܘܲܚܣ݂ܲܪ ܒܐܝܼܕܹܗ ܡܸܢܝܵܢ ܝܲܪ̈ܚܹܐ ܀", ":ܥܸܣܪܵܐ ܢܚܸܬܼܢܲܢ ܠܡܸܙܒܲܢ ܠܲܚܡܵܐ ܘܦܵܫ̣ ܚܲܕܼ ܙܥܘܿܪܵܐ", "ܥܲܩܸܒܼ ܘܲܚܙܝܼ ܕܗܵܟܲܢ ܐܝܼܬܹܝܗ̇ ܐܲܝܟ ܕܐܸܡܪ̣ܢܲܢ ܀", ":ܢܦܲܠ̣ܘ ܗ̄ܘ̣ܵܘ ܒܦܲܚܵܐ ܕܲܨܠܵܘ ܗܸܢܘ̣ܿܢ ܒܝܲܕܼ ܡܸܠܲܝ̈ܗܘܿܢ", "ܘܲܦܟ݂ܲܪ ܐܸܢܘܿܢ ܪܸܡܙܵܐ ܟܲܣܝܵܐ ܡ̣ܢ ܟܠ ܓܼܒܿܝܼ̈ܢ ܀", ":ܠܦܘܼܬܼ ܡܸܠܲܝ̈ܗܘܿܢ ܬܒܲܥ̣ ܒܐܝܼ̈ܕܲܝܗܘܿܢ ܐܲܝܟ ܕܐܸܫܬܵܘܕܲܝܼܘ", "ܘܚܵܘܝܼ ܕܟܹܐܢܵܐ ܗ̄ܘ̣ ܘܠܲܐܠܵܗ ܟܠܵܐ ܕܵܚܹ̇ܠ ܐܵܦ ܗܘ̤ ܀", ":ܗܵܟܲܢ ܬܸܗܘܸܐ ܐܲܝܟ ܕܐܸܡܲܪ̣ܬܿܘܿܢ ܥܢ̣ܵܐ ܙܲܕܿܝܼܩܵܐ", "ܚܵܘܵܘ ܒܘܼܩܝܵܐ ܕܗܘܼܦܵܟܲܝ̈ܟܿܘܿܢ ܘܡܸܬܼܦܲܨܹܝܢ ܐ̄ܢܬܿܘܿܢ ܀", ":ܙܸܠܘ ܐܲܝܬܵܘ ܠܝܼ ܐ̄ܚܘܼܟܼܘܿܢ ܙܥܘܿܪܵܐ ܕܐܸܡ݂ܲܪܬܿܘܿܢ ܕܐܝܼܬܼ", "ܘܫܵܪܹܐ ܐ̄ܢܵܐ ܠܟܼܘܿܢ ܥܲܡ ܐܲܚܘܼܟܼܘܿܢ ܠܘܵܬܼ ܐܲܒܼܘܼܟܼܘܿܢ ܀", ":ܣܝܼܡܘ ܡܸܫܟܵܢܵܐ ܠܦܘܼܬܼ ܣܘܼܥܪܵܢܵܐ ܕܲܢܦܲܠ̣ܬܿܘܿܢ ܒܹܗ", "ܘܐܲܢ̄ܬܿܘܿܢ ܐܵܘܒܸܿܠܘ ܠܲܚܡܵܐ ܠܟܲܦܢܹ̈ܐ ܕܲܒܼܒܼܵܬܲܝ݁ܟܿܘܿܢ ܀", ":ܟܠ̣ܵܐ ܚܲܕܼ ܡܸܢܗܘܿܢ ܘܐܲܣܪܹ݂ܗ ܒܙܲܝܢܵܐ ܒܲܡܠܸܐ ܙܲܒܼܢܵܐ", "ܘܙܵܘܕ ܐܸܢܘܿܢ ܒܟܸܣܦܵܐ ܘܠܲܚܡܵܐ ܕܲܒܼܛܲܥܢܲܝ̈ܗܘܿܢ ܀", ":ܚܙ݂ܲܩܘ ܡ̣ܢ ܡܸܨܪܹܝܢ ܘܐܸܬܼܵܘ ܘܲܦܢ̣ܵܘ ܠܘܵܬܼ ܐܲܒܼܘܼܗܘܿܢ", "ܘܐܸܫܬܲܥܝܼܘ ܠܹܗ ܡܸܕܹܿܡ ܕܲܓܼܕܲܫ̣ ܘܬܸܢܘܲܝ ܕܲܗܘ̤ܵܬܼ ܀", ":ܬ̣ܡܲܗ ܙܲܕܿܝܼܩܵܐ ܘܐܸܬܿܕܲܡܲܪ ܗ̄ܘ̣ܵܐ ܡ̣ܢ ܡܸܠܲܝ̈ܗܘܿܢ", "ܘܲܪܫܵܐ ܠܲܒܼܢܵܘ̈ܗܝ ܕܡܸܛܠ ܡܵܢܵܐ ܓܠ݂ܲܝܬܿܘܿܢ ܗܵܕܹܐ ܀", ":ܠܡܵܢ ܚܵܘܝܼܬܿܘܿܢ ܡܸܢܝܵܢ ܝܲܠܕܲܝ̈ ܕܲܟܼܡܵܐ ܗܵܘܹ̇ܝܢ", "ܕܲܥܬܼܝܼܕܼ ܓܲܒܼܪܵܐ ܕܢܸܬܼܒܲܥ ܡܸܢܟܼܘܿܢ ܐܵܦ ܗܵܘ̇ ܕܐܸܒܲܕܼ ܀", ":ܢܵܚ̣ܘ ܡ̣ܢ ܡܸܠܹ̈ܐ ܘܟܲܦܢܵܐ ܠܵܐ ܢܵܚ̣ ܡ̣ܢ ܩܲܫܝܘܼܬܹܗ", "ܘܫܲܥܒܸܿܕܼ ܐܸܢܘܿܢ ܠܡܸܦܢܵܐ ܠܡܸܨܪܹܝܢ ܟܲܕܼ ܠܵܐ ܨܵܠܒܹ̇ܝܢ ܀", ":ܕܒܲܪ̣ܘ ܠܐܲܚܘܼܗܘܿܢ ܐܲܝܟ ܕܐܸܫܬܵܘܕܲܝܼܘ ܕܠܵܐ ܢܸܬܿܕܲܓܿܠܘܼܢ", "ܘܛܲܝܸܒܼܘ ܕܵܫܢܹ̈ܐ ܠܝܵܘܣܸܦ ܟܹܐܢܵܐ ܕܕܲܡ ܢܸܬܼܪܲܥܸܐ ܀", ":ܫܩܲܠ̣ܘ ܡ̣ܢ ܛܘܼܒܼܵܐ ܕܐܲܪܥܵܐ ܕܲܟܼܢܲܥܢ ܨܲܪܘܵܐ ܘܕܸܒܼܫܵܐ", "ܘܟܸܦܵܐ ܐܲܥܦܵܐ ܥܲܠ̣ ܩܲܕܼܡܵܝܵܐ ܕܝܲܗ̣̄ܒܼܘ ܘܐܸܬܼܦܲܢܝܼ ܀", ":ܚ̣ܙܲܩܘ ܟܲܕܼ ܪܵܕܹܝܢ ܒܐܲܝܕܵܐ ܕܲܗܘ̤ܵܬܼ ܕܚܸܒܼܫܲܬ̤ ܐܸܢܘܿܢ", "ܕܲܠܡܵܐ ܬܸܫܠܲܡ ܒܝܲܕܼ ܣܘܼܥܪ݁ܵܢܹܐ ܘܬܼܵܘܒܸܿܕܼ ܐܸܢܘܿܢ ܀", ":ܩܸܢܛܵܐ ܡܠܹܝܢ ܗ̄ܘ̣ܵܘ ܟܲܕܼ ܪܵܕܹܝܢ ܗ̄ܘ̣ܵܘ ܐܲܝܟ ܚܲܝܵܒܹ̈ܐ", "ܕܕܲܡ ܠܵܐ ܢܸܣܦܲܩ ܦܝܵܣܵܐ ܘܡܸܠܹ̈ܐ ܠܘܵܬܼ ܬܲܪܥܘܼܬܼܵܐ ܀", ":ܟܡܵܐ ܕܩܵܪܒܿܝܼܢ ܗ̄ܘ̣ܵܘ ܠܐܲܦܲܝ̈ ܡܸܨܪܹܝܢ ܬܘܼܒܼ ܚܵܫ̇ܝܼܢ ܗ̄ܘ̣ܵܘ", "ܘܡܸܬܼܒܲܗܹܝܢ ܗ̄ܘ̣ܵܘ ܚܘܼܫܵܒܲܝ̈ܗܘܿܢ ܒܝܲܕܼ ܣܘܼܥܪ݁ܵܢܹܐ ܀", ":ܡܲܛܝܼܘ ܠܐܲܬܼܪܵܐ ܘܡܲܛܝܼܘ ܐܸܢܘܿܢ ܚܸܒܼܠܹ̈ܐ ܕܡ̇ܘܬܵܐ", "ܘܚܲܫ̣ܘ ܘܐܸܬܼܒܲܠܗܘܿܝܼܘ ܐܲܝܟ ܝܵܠܹܕܿܬܵܐ ܕܚܲܣܢܘܼܗ̇ ܟܹܐܒܹ̈ܝܗ̇ ܀", ":ܛܲܝܼܒܼܘ ܕܵܫܢܹ̈ܐ ܘܥܲܠ̣ܘ ܕܲܢܦܲܝܼܣܘܼܢ ܩܕܼܵܡ ܬܲܪܥܘܼܬܼܵܐ", "ܘܐܲܥܸܠܘ ܥܲܡܗܘܿܢ ܐܵܦ ܒܸܢܝܵܡܹܝܢ ܠܫܘܼܪܵܪ ܡܸܠܹ̈ܐ ܀", ":ܢܦܲܠ̣ܘ ܥܲܠ ܐܲܪܥܵܐ ܚܕܲܥܣܲܪ ܟܲܦܹ̈ܐ ܡܲܠܵܠܵܬܼܵܐ", "ܘܲܫܠܸܡ̣ܘ ܚܸܠܡܹ̈ܐ ܕܲܚܠ݂ܲܡ ܟܸܐܢܵܐ ܒܝܲܕܼ ܣܘܼܥܪ̈ܵܢܹܐ ܀", ":ܦܪܲܥ̣ܘ ܚܲܣܡܹ̈ܐ ܟܲܕܼ ܠܵܐ ܨܵܒܹ̇ܝܢ ܚܵܘܒܲܬܼ ܚܘܼܒܵܐ", "ܘܫܲܡܠܝܼܘ ܐ̄ܪܵܙܵܐ ܕܐ̄ܪܵܙ ܓܸܠܝܵܢܵܐ ܒܐܵܬܼܵܐ ܕܟܲܦܹ̈ܐ ܀", ":ܡܲܠܸܠ ܥܲܡܗܘܿܢ ܚܲܟܿܝܼܡܵܐܝܼܬܼ ܐܲܝܟ ܚܲܟܿܝܼܡܵܐ", "ܕܲܚܙ̣̱ܵܐ ܕܲܢܩܸ݂ܦ ܥܒܼܵܕܹ̈ܐ ܠܡܸܠܹ̈ܐ ܒܩܘܼܫܬܵܐ ܠܚܸܘܙܵܐ ܀", ":ܫܲܐܸܠ ܐܸܢܘܿܢ ܥܲܠ ܐܲܒܼܘܼܗܘܿܢ ܕܩܲܝܵܡ ܟܹܐܢܵܐ", "ܘܲܚ̣ܙܵܐ ܠܐܲܚܘܼܗܝ ܘܐܸܡ݂ܲܪ ܗܵܢܵܘ̇ ܗܵܘ̇ ܕܐܸܡ݂ܲܪܬܿܘܿܢ ܀", ":ܐܸܚܲܕܼ ܪ̈ܵܚܡܵܘܗܝ ܘܲܥܨ̣ܵܐ ܟܝܵܢܹܗ ܕܢܸܒܼܩܸܐ ܐܸܢܘܿܢ", "ܘܲܒܼܢܸܣܝܵܢܵܐ ܢܹܐܠܲܦ ܢܝܼܫܵܐ ܕܪܸ̈ܥܝܵܢܲܝܗܘܿܢ ܀", ":ܝܲܩܲܪ ܐܸܢܘܿܢ ܒܐ̄ܢܵܫܵܝ̈ܬܼܵܐ ܐܲܝܟ ܪܸܓܲܬܼܗܘܿܢ", "ܘܚܵܘܝܼ ܐܸܢܘܿܢ ܕܝܵ̇ܕܲܥ ܛܲܟܼܣܵܐ ܕܩܲܫܝܼܫ ܘܲܛܠܸܐ ܀", ":ܦܩܲܕܼ ܠܪܲܒܿܒܲܝܬܹܿܗ ܕܢܸܫܪܸܐ ܐܸܢܘܿܢ ܒܐܸܣܟܹܿܝܡ ܚܘܼܒܵܐ", "ܘܲܢܣܝܼܡ ܟܵܣܵܐ ܒܦܘܼܡ ܛܲܥܢܲܝ̈ܗܘܿܢ ܘܢܲܚܸܫ ܐܸܢܘܿܢ ܀", ":ܟܵܣܵܐ ܕܝܼܠܹܗ ܦܩ݂ܲܕ ܕܲܢܣܝܼܡܝܼܘܗܝ ܒܛܲܥܢܵܐ ܕܐܲܚܘܼܗܝ", "ܕܲܒܼܝܲܕܼ ܟܠܗܹܝܢ ܢܸܒܼܩܸܐ ܚܘܼܒܵܐ ܕܐܲܚܹ̈ܐ ܢܟܼܝ̈ܠܹܐ ܀", ":ܚܙܲܩܘ̣ ܡ̣ܢ ܨܹܐܕܼܵܘܗܝ ܟܲܕܼ ܚܵܕܹܝ̇ܢ ܗ̄ܘ̣ܵܘ ܐܲܝܟ ܙܲܟܵܝܹ̈ܐ", "ܘܥܲܕܼ ܡܸܬܼܝܲܐܒܼܝܼܢ ܪܗܸܛ ܦܘܼܩܕܵܢܵܐ ܘܐܲܪܗܸܒܼ ܐܸܢܘܿܢ ܀", "ܘܥܲܦ ܗ̄ܘ̣ܵܐ ܐܸܒܼܠܵܐ ܒܲܕܼܡܘܼܬܼ ܢܲܚ̈ܬܹܿܐ ܥܲܠ ܪܸܥܝܵܢܵܐ ܀", ":ܠܡܵܢܵܐ ܦܪ݂ܲܥܬܿܘܿܢ ܚܘܼܒܼܠܹ̈ܐ ܕܨܲܥܪܵܐ ܚܠܵܦ ܐܝܼܩܵܪܵܐ", "ܘܠܵܐ ܩܵܘܝܼܬܵܢ ܒܐܲܝܕܵܐ ܕܦܲܐܝܵܐ ܠܲܒܼܢܲܝ̈ ܚܹܐܪܹ̈ܐ ܀", ":ܒܲܨܝܼ ܐܸܢܘܿܢ ܐܲܝܟ ܠܵܐ ܝܵ̇ܕܲܥ ܒܐܲܝܕܵܐ ܕܲܗܘ̤ܵܬܼ", "ܘܐܸܫܟܲܚ ܟܵܣܵܐ ܐܲܝܟܵܐ ܕܣܵܡܹ݂ܗ ܠܘܵܬܼ ܒܸܢܝܵܡܹܝܢ ܀", ":ܥܛܲܦܘ ܟܲܕܼ ܒܵܟܹ̇ܝܢ ܘܲܦܪܝܼܣ ܐܸܒܼܠܵܐ ܥܲܠ ܪܹ̈ܫܲܝܗܘܿܢ", "ܕܗܲܦܟ݂ܵܗ̇ ܐܸܒܼܠܵܐ ܠܚܲܕܼܘܲܬܼ ܠܸܒܵܐ ܠܘܵܬܼ ܟܲܪ ܝܘܼܬܼܵܐ ܀", ":ܢܦܲܠܘ̣ ܘܐܸܬܼܓܲܪܓܲܚܘ ܟܲܕܼ ܡܸܬܼܟܲܫܦܝܼܢ ܥܲܠ ܡ̇ܐ ܕܓܼܕܲܫ", "ܘܐܵܘܕܲܝܼܘ ܘܐܸܡ̣ܪܘ ܕܠܲܝܬܿ ܙܵܟܼܘܼܬܼܵܐ ܠܚܲܝܵܒܼܘܼܬܲܢ ܀", ":ܚܙ̣ܵܐ ܙܲܕܲܝܼܩܵܐ ܚܲܫܵܐ ܕܐܲܚܵܘ̈ܗܝ ܘܚܲܫ̣ ܠܘܼܩܒܲܠܗܘܿܢ", "ܘܠܵܐ ܬܘܼܒܼ ܚܲܡܣܸܢ ܡ̣ܢ ܟܲܪܝܘܼܬܼܵܐ ܕܫܸܚܩܲܬ̤ ܢܲܦܫܹܗ ܀", ":ܥܨ̣ܵܝܗܝ ܓܹܝܪ ܚܘܼܒܵܐ ܕܦܵܪܘܿܫܘܼܬܼܵܐ ܕܣܝܼܡ ܒܲܟܼܝܵܢܵܐ", "ܘܲܗ̤ܘܲܝ̈ ܕܸܡܥܹ̈ܐ ܐܲܝܟ ܫܘܼܒܼܩܵܢܵܐ ܠܘܵܬܼ ܟܲܪܝܘܼܬܼܵܐ ܀", ":ܒܟ݂ܵܐ ܠܘܼܩܒܲܠܗܘܿܢ ܕܲܟܼܡܵܐ ܚܲܫ̣ܘ ܗ̄ܘ̣ܵܘ ܒܠܵܐ ܝܼܕܲܥܬܼܵܐ", "ܘܚܵܘܝܼ ܚܘܼܒܹܿܗ ܕܠܵܐ ܦܪ݂ܲܥ ܐܸܢܘܿܢ ܣܘܼܥܪ̈ܵܢܲܝܗܘܿܢ ܀", ":ܪ̈ܲܚܡܹܐ ܙܲܩܬ̣ܿܘܼܗܝ ܒܲܕܼܡܘܼܬܼ ܥܘܼܖܣܵܐ ܠܘܵܬܼ ܬܲܪܥܘܼܬܼܵܐ", "ܘܐܵܘܕܲܥ ܐܸܢܘܿܢ ܕܗܘ̤ܝܘܼ ܕܙܲܒܿܢܹܗ ܚܣܵܡܵܐ ܢܟܼܝܼܠܵܐ ܀", ":ܐ̄ܢܵܐ ܐ̄ܢܵܐ ܝܵܘܣܸܦ ܥܲܒܼܕܵܐ ܚܣܵܡܵܐ ܕܲܒܼܟܼܘܿܢ", "ܘܗܵܐ ܐܲܪܝܼܡܲܢܝ ܨܸܒܼܝܵܢ ܟܲܣܝܵܐ ܕܲܓܼܠܸܐ ܠܹܗ ܟܠ ܀", ":ܐ̄ܢܵܐ ܐ̄ܢܵܐ ܚܣܝܼܡܵܐ ܕܛܲܪܕܲܢܝ ܢܸܟܼܠܵܐ ܠܒܲܪ ܡ̣ܢ ܫܲܝܢܵܐ", "ܘܗܵܐ ܫܲܝܸܢ ܒܝܼ ܐܲܠܵܗ ܟܠܵܐ ܥܲܡܵܐ ܦܠܝܼܓܼܵܐ ܀", ":ܐ̄ܢܵܐ ܗ̄ܘ̣ ܗܲܕܵܡܵܐ ܕܲܦܣܲܩܬܿܘܿܢܵܢܝ ܡ̣ܢ ܓܘܼܫܡܲܝ̈ܟܿܘܿܢ", "ܬܵܘ ܢܸܬܼܚܲܢܲܢ ܐܵܦܸܢ ܗܵܫܵܐ ܠܘܵܬܼ ܫܲܘܝܘܼܬܼܵܐ ܀", ":ܐ̄ܢܵܐ ܐ̄ܢܵܐ ܕܲܚܙܹ̇ܝܬܼ ܟܲܦܹ̈ܐ ܚܕܲܥܣܲܪ ܘܲܚܕܼܵܐ ܕܲܩܬܢܘܿܡܝ", "ܘܗܵܐ ܐܸܬܼܦܲܫܲܩ ܚܲܝܠܵܐ ܕܡܸܠܲܝ̈ ܒܕܲܣܓܸܕܿܬܿܘܿܢ ܠܝܼ ܀", ":ܙܸܠܘ ܠܹܗ ܠܟܹܐܢܵܐ ܝܲܥܩܘܿܒܼ ܕܩܲܝܵܡ ܝܵܘܣܸܦ", "ܬܵܐ ܚܘܿܬܼ ܒܲܥܓܲܠ ܘܲܦܪܘܿܥ ܐܵܦ ܐܲܢ̄ܬܿ ܚܵܘܒܲܬܼ ܚܸܠܡܹ̈ܐ ܀", ":ܙܸܠܘ ܐܸܡܲܪܘ ܠܹܗ ܕܩܲܝܵܡ ܫܲܒܼܛܵܐ ܕܣܵܡ̇ܟ ܗ̄ܘ̣ܵܐ ܠܵܟ", "ܬܵܐ ܠܒܼܘܿܟ ܒܐܝܼܕܼܵܐ ܚܘܼܛܪܵܐ ܕܲܩܢܘܿܡܝ ܘܐܸܬܼܒܲܝܲܐ ܒܹܗ ܀", ":ܙܸܠܘ ܒܲܕܹܿܩܘ ܠܹܗ ܐܝܼܩܵܪܝ ܘܫܘܼܠܛܵܢܝ ܕܒܹܝܬܼ ܡܸܨܪ̈ܵܝܹܐ", "ܘܐܲܢܝܼܚܘ ܢܲܦܫܹܗ ܒܲܠܡܹܐܝܢ ܛܸܒܵܐ ܕܚܲܝܹ̈ܐ ܕܲܩܢܘܿܡܝ ܀", ":ܙܸܠܘ ܐܸܡܲܪܘ ܠܹܗ ܕܥܲܒܼ݂ܕܲܢܝ ܐܲܠܵܗܝ ܡܵܪܵܐ ܠܡܸܨܪܹܝܢ", "ܘܡܲܡܠܸܟ ܫܘܼܠܛܵܢܝ ܘܪܵܕܹܐ ܠܥܲܒܼ̈ܕܹܿܐ ܘܠܲܒܼܢܲܝ̈ ܚܹܪܹ̈ܐ ܀", ":ܓܠܵܘ ܚܵܘܵܘ ܠܹܗ ܐܵܦ ܚܹܝܠ ܟܲܣܝܵܐ ܙܵܘܥܲܝ̈", "ܘܐܲܫܪܝܼ ܒܡܲܕܲܥܝ ܚܸܟܼܡܲܬܼ ܩܘܼܫܬܵܐ ܕܲܣܬܼܝܼܪ݁ܵܬܼܵܐ ܀", ":ܙܸܠܘ ܐܸܡܲܪܘ ܠܹܗ ܕܩܲܝܵܡ ܟܲܦܢܵܐ ܫ̈ܢܲܝܵܐ ܚܲܡܸܫ", "ܬܵܐ ܐܹܬܲܪܣܹܝܟ ܕܲܠܡܵܐ ܬܹܐܒܲܕܼ ܐܲܢ̄ܬܿ ܥܲܡ ܕܝܼܠܵܟ ܀", ":ܐܵܦ ܗܘ̤ ܝܵܘܣܸܦ ܒܗܵܕܹܐ ܡܸܠܬܼܵܠ ܒܲܝܲܐ ܠܐܲܚܵܘ̈ܗܝ", "ܕܐܲܠܵܗܵܝ ܫܲܕܲܪܲܢܝ ܕܐܸܗܘܸܐ ܙܵܐܹ̇ܢ ܠܟܼܘܿܢ ܡ̣ܢ ܟܲܦܢܵܐ ܀", ":ܒܗܵܕܹܐ ܬܸܢܘܲܝ ܡܓܲܪܸܓܼ ܗ̄ܘ̣ܵܐ ܠܹܗ ܠܝܲܩܘܿܒܼ ܐܲܒܼܘܼܗܝ", "ܕܲܒܼܡܲܚܲܬܿܬܹܿܗ ܢܚܲܬܸܿܡ ܡܸܠܹ̈ܐ ܕܲܠܘܵܬܼ ܐܲܒܼܪܵܡ ܀", ":ܒܝܲܕܼ ܫܘܼܘܕܵܝܵܐ ܕܲܢܒܼܝܼܘܼܬܼܵܐ ܐܲܦܝܼܣ ܠܐܲܚܵܘ̈ܗܝ", "ܕܠܵܐ ܢܸܬܼܥܵܘܟܼܘܼܢ ܡ̣ܢ ܡܹܐܬܼܝܼܬܼܵܐ ܕܲܠܘܵܬܼ ܚܘܼܒܹܿܗ ܀", ":ܐܲܪܡܝܼ ܥܠܲܝܗܘܿܢ ܩܸܢܛܵܐ ܕܟܲܦܢܵܐ ܘܕܲܚܸܠ ܐܸܢܘܿܢ", "ܕܬܼܘܼܒܼ ܠܲܡ ܩܲܝܵܡ ܫܲܒܼܛܵܐ ܕܟܲܦܢܸܵܐ ܫܢܲܝܵ̈ܐ ܚܲܡܸܫ ܀", ":ܒܗܵܠܹܝܢ ܩܵܠܹ̈ܐ ܫܲܓܲܫ ܐܸܢܘܿܢ ܠܡܸܚܲܬܼ ܨܖܹܕܼܵܘܗܝ", "ܘܲܟܼܬ݂ܲܒܼ ܐܸܢܘܿܢ ܒܪܸ̈ܥܝܵܢܲܝܗܘܿܢ ܐܲܝܟ ܕܲܒܼܠܘܼܚܹ̈ܐ ܀", ":ܫܡ݂ܲܥ ܡܸܨܪܵܝܵܐ ܦܸܪܥܘܿܢ ܡܲܠܟܵܐ ܒܗܵܠܹܝܢ ܕܲܗ̤ܘܲܝ̈", "ܘܲܚܕܼܝܼ ܣܲܓܿܝܼ ܒܛܸܒܵܐ ܕܓܸܢܣܹܗ ܕܒܲܪ ܥܸܒܼܪ̈ܵܝܹܐ ܀", ":ܩܪ̣ܵܐ ܠܲܡ ܦܸܪܥܘܿܢ ܠܝܵܘܣܸܦ ܘܐܸܡ݂ܲܪ ܕܲܥܒܸܕܼ ܗܵܕܹܐ", "ܘܐܲܝܬܵܐ ܠܥܲܡܵܟ ܘܐܲܢܝܼܚ ܐܸܢܘܿܢ ܒܛܘܼܒܹ̈ܐ ܕܡܲܠܟܿܘܼܬܼܝ ܀", ":ܙܵܘܸܕܼ ܠܐܲܚܲܝ̈ܟ ܘܫܲܕܲܪ ܐܸܢܘܿܢ ܠܒܹܝܬܼ ܐܲܒܼܘܼܗܘܿܢ", "ܕܢܹܐܬܸܐ ܢܸܚܙܸܐ ܘܢܸܚܕܹܿܐ ܒܚܲܝܲܝ̈ܟ ܘܲܒܼܫܘܼܠܛܵܢܵܟ ܀", ":ܩܲܒܸܿܠܘ ܘܲܫܠܸܡ̣ܘ ܐܲܚܵܘ̈ܗܝ ܕܝܵܘܣܸܦ ܒܗܵܕܹܐ ܕܲܗܘ̤ܵܬܼ", "ܘܲܚܙ݂ܲܩܘ ܠܐܲܬܼܪܵܐ ܕܒܹܝܬܼ ܡܲܥܡܲܪܗܘܿܢ ܟܲܕܼ ܚܵ̇ܕܹܝܢ ܗ̄ܘ̣ܵܘ ܀", ":ܡܲܢܲܥܘ ܘܲܡ̣ܛܵܘ ܫܲܒܼܛܲܝ̈ ܟܹܐܢܵܐ ܠܘܵܬܼ ܐܲܒܼܘܼܗܘܿܢ", "ܘܲܛܥܝܼܢܝܼܢ ܗ̄ܘ̣ܵܘ ܥܘܼܬܼܪܵܐ ܕܙܲܒܼܢܵܐ ܘܐܵܬܼܵܐ ܕܫܲܝܢܵܐ ܀", ":ܚܵܕܝܼܘ ܕܵܫܢܹ̈ܐ ܕܫܲܕܲܪܘ ܝܵܘܣܸܦ ܘܦܸܪܥܘܿܢ ܡܲܠܟܵܐ", "ܘܝܲܗ̣̄ܒܼܘ ܠܹܗ ܣܒܲܪܬܼܵܐ ܕܚܲܝܹ̈ܐ ܕܲܒܼܪܹܗ ܘܲܕܼܫܘܼܠܛܵܢܹܗ ܀", ":ܬܗܲܪ ܘܐܸܕܲܡܲܪ ܒܐܲܝܕܵܐ ܕܲܗܘ̤ܵܬܼ ܕܠܵܐ ܣܘܼܟܵܝܵܐ", "ܘܐܵܘܚܸܠ ܘܐܸܡ݂ܲܪ ܕܪܲܒܵܐ ܗ̄ܝܼ ܣܲܓܿܝܼ ܐܸܢ ܫܲܪܝܼܪܵܐ ܀", ":ܚܙ̣ܵܐ ܥܸܓܼ̈ܠܵܬܼܵܐ ܕܫܲܕܲܪ ܦܸܪܥܘܿܢ ܘܢܵܚ̣ ܪܸܥܝܵܢܹܗ", "ܘܲܩܢ̣ܵܐ ܣܲܒܼܪܵܐ ܠܘܵܬܼ ܣܘܼܟܵܝܵܐ ܕܐܲܝܠܹܝܢ ܕܲܫܡ݂ܲܥ ܀", ":ܪܲܒܵܐ ܗܝ̤ ܠܲܡ ܕܩܲܝܵܡ ܝܵܘܣܸܦ ܐܸܡ݂ܲܪ ܟܹܐܢܵܐ", "ܐܸܚܘܿܬܼ ܐܸܚܙܹܝܘܗܝ ܘܐܸܚܕܸܿܐ ܒܚܵܝܵܘ̈ܗܝ ܥܲܕܼܠܵܐ ܐܹܡܘܼܬ ܀", ":ܐܹܙܲܠ ܐܲܢܚ̣ ܚܲܫܲܝ̈ ܥܲܝܢܲܝ̈ ܒܲܠܡܹܐܝܢ ܦܲܓܼܪܹܗ", "ܘܐܲܫܠܲܚ ܟܲܪܝܘܼܬܼܝ ܒܝܲܕܼ ܥܸܢܝܵܢܵܐ ܕܡܸܠܲܝ̈ ܦܘܼܡܹܗ ܀", ":ܐܹܙܠ ܐܸܦܪܘܿܥ ܚܵܘܒܲܬܼ ܚܸܠܡܹ̈ܐ ܕܚܲܝܵܒܼ ܐ̄ܢܵܐ ܠܹܗ", "ܘܐܹܡܲܠܸܐ ܠܹܗ ܣܸܓܼܓܲܬܼ ܚܘܼܒܵܐ ܕܲܚܙ̣ܵܐ ܒܫܸܡܫܵܐ ܀", ":ܐܹܙܲܠ ܐܸܚܙܹܝܘܗܝ ܟܲܕܼ ܡܸܬܼܝܲܩܲܪ ܒܹܝܬܼ ܡܸܨܪ̈ܵܝܹܐ", "ܘܬܼܘܼܒܼ ܢܸܫܬܲܪܲܪ ܒܝܼ ܡܘܼܠܟܵܢܵܐ ܕܐܲܒܼܪܵܡ ܘܕܐܝܼܣܚܵܩ ܀", ":ܚܙ݂ܲܩ ܝܼܣܪܵܝܹܠ ܒܐܘܼܪܚܵܐ ܕܐܲܚܙ̣ܩ ܟܲܣܝܵܐ ܠܐܲܒܼܘܼܗܝ", "ܘܥܲܠ̣ ܥܲܡ ܙܲܪܥܹܗ ܠܐܲܪܥܵܐ ܕܡܸܨܪܹܝܢ ܘܫܲܪ̣ ܡܘܼܠܟܵܢܵܐ ܀", ":ܚܙ̣ܵܘ ܠܲܚܕܼܵܕܹ̈ܐ ܐܲܒܼܵܐ ܠܲܒܼܪܹܗ ܟܹܐܢܵܐ ܠܟܹܐܢܵܐ", "ܘܲܦܪܲܥܘ̣ ܚܘܼܒܵܐ ܘܫܲܡܠܝܼܘ ܐ̄ܪ݁ܵܙܹܐ ܕܲܒܼܝܲܕܼ ܚܸܠܡܹ̈ܐ ܀", ":ܣܓܸܕܼ ܙܲܕܿܝܼܩܵܐ ܩܕܼܵܡ ܙܲܕܿܝܼܩܵܐ ܗܘ̤ ܥܲܡ ܝܲܠܕܵܘ̈ܗܝ", "ܘܟܲܕܼܢܹܗ ܒܢܝܼܪܵܐ ܬܚܹܝܬܼ ܥܲܒܼܕܿܘܼܬܼܵܐ ܕܡܪܹܗ ܘܲܒܼܪܹܗ ܀", ":ܒܣܸܓܼܕܲܬܼ ܝܵܘܣܸܦ ܟܕܲܢ ܒܵܪܘܿܝܵܐ ܟܠܝܼܠܹ̈ܐ ܘܚܲܪ݁ܫܹܐ", "ܒܐ̄ܪܵܙ ܦܵܪܘܿܩܲܢ ܕܩܲܒܸܿܠ ܡ̣ܢ ܟܠ ܣܸܓܼܕܲܬܼ ܚܘܼܒܵܐ ܀", ":ܒܗܵܕܹܐ ܬܸܢܘܲܝ ܝܲܩܪܹܗ ܠܟܹܐܢܵܐ ܒܣܸܓܼܕܲܬ ܓܸܢܣܹܗ", "ܕܠܵܐ ܐ̄ܢܵܫ ܢܸܬܼܡܲܗ ܒܣܸܓܼܕܲܬܼ ܟܠܵܐ ܕܨܹܝܕܼ ܪܹܫܝܼܬܲܢ ܀", ":ܒܝܵܘܣܸܦ ܐܲܠܸܦ ܣܸܓܼܕܲܬܼ ܟܠܵܐ ܕܲܠܘܵܬܼ ܐ̄ܢܵܫܵܐ", "ܕܣܵܓ̇ܿܕܲܝܼܢ ܐܲܟܲܚ̄ܕܼ ܥܝܼܪܹ̈ܐ ܘܐܵܢܵܫܵܐ ܠܲܨܠܸܡ ܐ̄ܢܵܫܵܐ ܀", ":ܐ̄ܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܣܲܒܼ ܟܲܣܝܵܐ ܘܢܸܣܥܘܿܪ ܒܹܗ ܟܠ", "ܘܒܲܐܦܲܝ̈ ܢܩܲܒܸܿܠ ܡ̣ܢ ܟܠ ܣܸܓܼܕܲܬܼ ܟܠܵܐ ܀", ":ܒܗܵܕܹܐ ܨܵܐܲܪ ܐܵܦ ܦܸܠ̈ܐܵܬܼܵܐ ܒܕܼܘܼܒܵܪ ܟܹܐܢܹ̈ܐ", "ܕܠܵܐ ܢܸܬܼܢܲܟܼܪܸܐ ܟܲܕܼ ܡܸܬܼܒܲܕܲܩ ܫܪܵܪ ܓܸܠܝܵܢܹܗ ܀", ":ܓܠ̣ܵܐ ܥܲܠ ܕܸܒܼܚܹܗ ܒܕܼܒܼܚܵܐ ܕܐܸܡܪܵܐ ܕܦܲܨܝܼ ܠܐܝܼܣܚܵܩ", "ܕܗܵܟܲܢ ܦܵܪܹܩ ܐܵܦ ܗܘ̤ ܠܓܸܢܣܹܗ ܒܕܸܒܼܚܵܐ ܕܦܲܓܼܪܹܗ ܀", "ܚܵܘܝܼ ܒܝܵܘܣܸܦ ܕܠܹܗ ܡܸܬܼܩܲܪܒܼܵܐ ܣܸܓܼܕܲܬܼ ܟܠܵܐ ܀", ":ܨܵܪ ܪܲܒܿܘܼܬܹܗ ܘܲܪܫܲܡ̣ ܐ̄ܪ̈ܵܙܵܘܗܝ ܒܟܹܐܢܹ̈ܐ ܘܡܲܠ݁̈ܟܹܿܐ", "ܘܚܵܘܝܹܗ ܠܚܲܪܬܼܵܐ ܘܒܲܝܐܹܗ ܒܹܗ ܟܠ ܐ̄ܚܪ̈ܵܝܹܐ ܘܩܲܕܼܡܹ̈ܐ ܀", ":ܡܲܢ ܠܵܐ ܢܸܬܼܗܲܪ ܒܕܼܘܼܒܵܪ ܟܹܐܢܹ̈ܐ ܘܚܘܼܡܣܵܢܲܝ̈ܗܘܿܢ", "ܕܲܕܼܪܲܫܘ ܐܘܼܪܚܵܐ ܒܝܲܕܼ ܥܲܡܠܲܝ̈ܗܘܿܢ ܠܘܵܬܼ ܐܝܼܬܼܘܼܬܼܵܐ ܀", ":ܡܲܢ ܠܵܐ ܢܸܫܠܲܡ ܠܐ̄ܪ̈ܵܙܹܐ ܘܛܘܼܦܣܹ̈ܐ ܕܲܩܢܘܿܡܲܝ̈ܗܘܿܢ", "ܘܢܵܘܕܸܿܐ ܒܚܲܝܠܵܐ ܕܚܲܝܵܠ ܐܸܢܘܿܢ ܒܲܥܬܼܝܼ̈ܕܼܵܬܼܵܐ ܀", ":ܡܲܢ ܠܵܐ ܢܵܘܕܸܿܐ ܐܲܝܟ ܬܲܪܥܝܼܬܼܵܐ ܕܪܸ̈ܥܝܵܢܲܝܗܘܿܢ", "ܕܗܲܝܡܸܢܘ ܘܐܲܚܸܒܼܘ ܘܲܣܒ݂ܲܪܘ ܘܲܫܠܸܡ̣ܘ ܠܗܵܘ̇ܡ̇ܐ ܕܣܲܟܿܝܼܘ ܀", ":ܡܲܢ ܠܵܐ ܢܸܩܘܿܫ ܒܲܬܼܪܲܥ ܚܘܼܒܵܐ ܕܒܹܗ ܥܲܠ̣ܘ ܘܐܲܡܠܸܟܼܘ", "ܘܢܲܡܠܸܟ ܐܵܦ ܗܘ̤ ܒܕܼܘܼܡܝܵܐ ܢܲܟܼܦܵܐ ܕܚܵܘܝܼܘ ܒܐܲܪܥܵܐ ܀", ":ܒܝܵܘܣܸܦ ܢܹܚܘܼܪ ܐܲܝܢܵܐ ܕܨܵܒܹ̇ܬܼ ܠܡܸܬܼܢܲܟܵܦܘܼ", "ܘܢܸܚܙܸܐ ܩܢܘܿܡܹܗ ܕܠܵܐ ܢܸܬܼܟܲܬܲܡ ܒܪܸܓܲܬܼ ܦܲܓܼܪܵܐ ܀", ":ܒܹܗ ܢܸܬܼܒܲܩܸܐ ܐܲܝܢܵܐ ܕܪܵܗܹ̇ܛ ܪܘܼܚܵܢܵܐܝܼܬܼ", "ܘܢܲܪܡܸܐ ܦܓܼܘܼ̈ܕܹܐ ܒܪܸ̈ܓܼܫܲܝ ܦܲܓܼܪܹܗ ܕܠܵܐ ܢܸܬܼܒܲܥܪܲܪ ܀", ":ܒܕܘܼܡܝܵܐ ܕܝܼܠܹܗ ܢܹܐܚܘܿܕܼ ܕܲܪܵܐ ܥܲܡ ܚܘܼ̈ܬܼܚܵܬܹܐ", "ܕܬܸܕܲܥܲܟ ܢܘܼܪܵܐ ܕܲܒܼܗܲܕܵܡܵܘ̈ܗܝ ܒܚܘܼܡܣܵܢ ܢܲܦܫܹܗ ܀", ":ܥܲܡܹܗ ܢܸܚܘܿܬܼ ܠܐܸܣܛܵܕܼܝܼܘܿܢ ܡܲܠܝܲܬܼ ܚܲܫܹ̈ܐ", "ܕܢܸܣܲܩ ܥܲܡܹܗ ܠܘܵܬܼ ܙܵܟܼܘܼܬܼܵܐ ܕܦܘܼܪܥܵܢ ܐܲܓܼܪܵܐ ܀", ":ܫܘܼܒܼܚܵܐ ܠܡܵܪܝܵܐ ܕܲܒܼܝܲܕܼ ܚܘܼܒܹܿܗ ܫܲܡܠܝܼ ܘܲܓܼܡܲܪ", "ܐ̄ܪܵܙ ܦܸܠ̈ܐܵܬܼܵܐ ܕܲܚܙ̣ܵܘ ܥܒܼܵܕܵܘ̈ܗܝ ܒܫܸܡ ܐܝܼܬܼܘܼܬܼܵܐ ܀"], "lines": ["ܡܐܡܪܐ ܕܬܪܒܥܝܢ ܘܢܝܕ", "ܥܲܠ ܝܵܘܣܸܦ ܟܲܕܼ ܙܲܒܿܢܘܼܗܝ ܐܲܚܵܘ̈ܗܝ ܘܠܵܚܹ̇ܡ", "ܠܚܲܫܵܐ ܘܡܸܬܼ ܐܲܡܲܪ ܒܲܬܼܠܵܬܼܒܫܲܒܵܐ", "ܥܘܼܢܵܝܵܐ", "ܐܲܝܢܵܐ ܕܠܵܚܹܡ", ":ܪܸܚܡܲܬܼ ܟܹܐܢܹ̈ܐ ܩܪܵܬܲܢܝܼ ܕܐܸܚܙܘܿܩ ܒܲܫܒܼܝܼܠ ܟܹܐܢܹ̈ܐ", "ܘܐܸܪܕܸܿܐ ܒܗܵܘܢܵܐ ܒܐܘܼܪܚܵܐ ܫܦܝܼܪܬܼܵܐ ܕܕܼܘܼܒܵܪ̈ܲܝܗܘܿܢ ܀", ":ܚܘܼܒܿܗܘܿܢ ܓܲܪܓܲܢܝ ܐܲܝܟ ܕܲܠܫܲܒܼܪܵܐ ܠܘܵܬܼ ܝܘܼܠܦܵܢܵܐ", "ܕܩܘܼܡ ܒܲܛܝܼܠܵܐ ܚܙܘܿܩ ܒܲܠܘܝܼܬܼܵܐ ܕܥܲܡ ܟܲܫܝܼܪܹ̈ܐ ܀", ":ܨܼܡܚܵܐ ܦܲܐܝܝܵܐ ܕܕܘܼܒܵܪ̈ܲܝܗܘܿܢ ܬܪܝܼܨ ܠܝܼ ܢܝܼܫܵܐ", "ܕܐܸܚܢܸܐ ܠܩܘܼܒܼܠܹܗ ܒܝܲܕܼ ܦܸܬܼܓܼܵܡܲܝ̈ ܐܸܢ ܡܸܫܟܲܚ ܐ̄ܢܵܐ ܀", ":ܒܢܸܨܚܵܢܲܝ̈ܗܘܿܢ ܪ̈ܘܼܚܵܢܵܝܹܐ ܬܗܲܪܘ ܚܘܼܫܵܒܲܝ̈", "ܕܲܟܼܡܵܐ ܥܲܙܝܼܘ ܘܠܵܐ ܐܸܬܼܪܲܦܝܼܘ ܩܕܼܵܡ ܕܲܡܥܝܼ̈ܩܵܢ ܀", ":ܒܡܵܝܘܿܬܼܘܼܬܼܵܐ ܕܲܠܒܼܝܼܫܝܼܢ ܗ̄ܘ̣ܵܘ ܡܸܬܼܒܲܩܸܐ ܗ̄ܘܹ̇ܝܬܼ", "ܕܐܲܝܟܲܢ ܙܵܟܹ̇ܐ ܦܲܓܼܪܵܐ ܫܝܼܛܵܐ ܘܚܵܣܹ̇ܢ ܚܲܫܵܘ̈ܗܝ ܀", ":ܠܲܝܬܿ ܠܲܟܼܝܵܢܵܐ ܥܲܦܪܵܢܵܝܵܐ ܠܡܸܙܟܵܐ ܒܕܼܝܼܠܹܗ", "ܘܐܲܝܟܲܢ ܥܲܙܝܼܘ ܦܲܓܼܪ̈ܵܢܵܝܹܐ ܒܐܵܓܼܘܿܢ ܪܘܼܚܵܐ ܀", ":ܠܵܐ ܡܨܸܐ ܒܸܣܪܵܐ ܠܡܸܬܼܢܲܨܵܚܘܼ ܒܚܹܝܠ ܗܲܕܵܡܹ̈ܐ", "ܘܡܲܢ ܟܲܝ ܚܲܗ̣̄ܒܼ ܠܹܗ ܠܲܡܚܝܼܠ ܚܲܝܠܵܐ ܙܵܟܼܘܼܬܼܵܐ ܀", ":ܪܸܡܙܵܐ ܕܓܼܒܼܠܹܗ ܡ̣ܢ ܕܲܚܝܼܚܵܐ ܘܲܩܪ̣ܵܝܗܝ ܨܲܠܡܹܗ", "ܗܘ̤ ܐܲܫܪܝܼ ܒܹܗ ܚܹܝܠ ܟܸܪܼ̈ܡܵܬܼܵܐ ܘܚܵܣܹ̇ܝܢ ܚܲܫܵܘ̈ܗܝ ܀", ":ܡ̇ܪܵܐ ܕܥܲܒܼ݂ܕܕܹܿܗ ܕܢܸܗܘܸܐ ܡ̇ܪܵܐ ܠܲܟܼܢܵܘܵܬܹ̈ܐ", "ܗܘ̤ ܝܲܗ̣̄ܒܼ ܚܲܝܠܵܐ ܒܲܡܝܼܠܘܼܬܹܗ ܘܙܲܟܿܝܹܗ ܒܚܲܝܠܹܗ ܀", ":ܒܚܹܝܠ ܥܘܼܕܼܪܵܢܵܐ ܐܲܠܵܗܵܝܵܐ ܢܨܲܚ̣ܘ ܐܲܬܼܠܹܝܛܹ̈ܐ", "ܘܝܲܗ̣̄ܒܼ ܠܹܗ ܛܵܒܼܵܐ ܠܚܹܝܠ ܥܘܼܕܼܪܵܢܹܗ ܠܨܸܒܼܝܵܢܲܝ̈ܗܘܿܢ ܀", ":ܒܕܼܝܼܠܹܗ ܙܲܟܿܝܼ ܠܲܒܼܢܲܝ̈ ܒܲܝܬܹܿܗ ܕܲܪܚܸܡ̣ܘ ܚܘܼܒܹܿܗ", "ܘܐܲܩܨܹܗ ܒܚܘܼܒܵܐ ܠܪܲܒܿܘܼܬܼ ܚܲܝܠܹܗ ܥܲܠ ܥܲܡܠܲܝ̈ܗܘܿܢ ܀", ":ܐܲܪܡܝܼ ܡܠܘܿܠܵܐ ܕܙܵܘܥܹܗ ܟܲܣܝܵܐ ܒܙܵܘܥܹ̈ܐ ܕܲܒܼܗܘܿܢ", "ܘܚܲܦܸܛ ܐܸܢܘܿܢ ܠܡܸܬܿܬܲܓܵܪܘܼ ܒܟܸܣܦܵܐ ܕܡܸܠܵܘ̈ܗܝ ܀", ":ܩܲܨ̣ ܕܹܝܢܵܪܵܐ ܠܐܲܒܼܪܵܡ ܘܠܐܝܼܣܚܵܦܩ ܘܲܒܼܪܹܗ ܝܲܥܩܘܿܒܼ", "ܕܢܸܗܘܘܿܢ ܦܵܠܚ̇ܝܼܢ ܪܘܼܚܵܢܵܐܝܼܬܼ ܒܟܲܪܡ̇ܐ ܕܚܘܼܒܹܿܗ ܀", ":ܬܠܵܬܼܵܐ ܦܵܥܠܹ̈ܐ ܓܼܒ̣ܵܐ ܒܵܪܘܿܝܵܐ ܠܦܘܼܠܚܵܢ ܟܲܪܡܹܗ", "ܘܲܒܼܡܸܢܝܵܢܗܘܿܢ ܓܠ̣ܵܐ ܒܘܼܕܵܩܵܐ ܕܫܸܡ ܐܝܼܬܼܘܼܬܹܗ ܀", ":ܐܲܠܸܦ ܐܸܢܘܿܢ ܠܡܸܦܠܲܚ ܥܲܡܹܗ ܐܲܝܟ ܨܼܒܼܝܵܢܹܗ", "ܘܐܲܡܝܼܘ ܟܸܣܦܹܗ ܥܲܠ ܦܵܬܼܘܿܪܵܐ ܕܙܵܘܥܲܝ̈ ܢܲܦܫܵܐ ܀", ":ܟܲܢܸܫܘ ܦܹܐܪܹ̈ܐ ܪ̈ܘܼܚܵܢܸܵܝܹܐ ܒܝܲܕܼ ܡܸܠܵܝ̈ܗܘܿܢ", "ܘܝܲܗ̣̄ܒܼܘ ܠܲܒܼܢܲܝ̈ܗܘܿܢ ܦܘܼܠܚܵܢܲܝ̈ܗܘܿܢ ܘܡܝܼܬܼܘ ܟܲܕܼ ܠܵܐ ܡܝܼܬܼܘ ܀", ":ܐܲܒܼܪܵܡ ܐܲܫܠܹܗ ܪܲܗܛܹܗ ܠܐܝܼܪܚܵܩ ܕܢܸܬܿܬܲܓܲܪ ܒܹܗ", "ܘܐܝܼܣܚܵܩ ܚܵܘܝܼ ܫܒܼܝܼܠ ܦܘܼܠܚܵܢܹܗ ܠܝܲܥܩܘܿܒܼ ܓܼܒܼܝܵܐ ܀", ":ܝܲܥܩܘܿܒܼ ܐܲܦܪܝܼ ܡ̣ܢ ܗܲܕܵܡ̇ܘ̈ܗܝ ܬܪܸܥܣܲܪ ܦܹܐܪܹ̈ܐ", "ܘܩܲܪܸܒܼ ܐܸܢܘܿܢ ܐܲܝܟ ܪܹ̈ܫܝܵܬܼܵܐ ܠܡܵܪܹܡ̇ܐ ܀", ":ܬܪܸܥܣܲܪ ܐܵܘܠܸܕܼ ܡ̣ܢ ܥܸܩܵܪܵܐ ܫܲܘܝܵܐ ܕܦܲܓܼܪܹܗ", "ܘܟܲܕܼ ܗܘ̤ ܫܘܸܐ ܗ̄ܘ̣ܵܐ ܠܦܝܼܓܼ ܗ̄ܘ̣ܵܐ ܠܸܒܵܐ ܕܦܹܐܪܹ̈ܐ ܕܡܸܢܹܗ ܀", ":ܡܸܢܗܘܿܢ ܕܲܡܝܼܘ ܘܲܪܕܼܵܘ ܒܐܘܼܪܚܵܐ ܕܦܘܼܠܚܵܢ ܥܲܡܠܵܘ̈ܗܝ", "ܒܬܸܢܘܲܝ ܕܐܲܓܼܪܵܐ ܕܫܸܡ ܕܸܝܢܵܪܵܐ ܕܚܲܝܹ̈ܐ ܡܠܝܼܟܹ̈ܐ ܀", ":ܝܵܘܣܸܦ ܐܲܠܲܚ ܪܘܼܚܵܢܵܐܝܼܬܼ ܒܛܘܼܦܣܵܐ ܕܐܲܒܼܘܼܗܝ", "ܘܲܛܒ݂ܲܥ ܢܲܦܫܹܗ ܒܛܲܒܼܥܵܐ ܕܪܘܼܚܵܐ ܠܡܸܬܼܟܲܬܵܫܘܼ ܀", ":ܒܕܲܪܓܼܵܐ ܕܪܘܼܚܵܐ ܨܒܼܵܐ ܒܲܪ ܪܵܚܹܝܠ ܠܲܡܫܲܡܵܫܘܼ", "ܘܐܲܝܟ ܐܲܒܼܵܗܵܘ̈ܗܝ ܕܲܡܝܼ ܒܚܘܼܒܹܿܗ ܠܘܵܬܼ ܒܵܪܘܿܝܵܐ ܀", ":ܒܗܘܿܢ ܐܸܬܿܕܲܡܝܼ ܒܪܲܗܛܵܐ ܕܐܘܼܪܚܹܗ ܠܘܵܬܼ ܟܹܐܢܘܼܬܼܵܐ", "ܘܒܲܫܒܼܝܼܠܲܝ̈ܗܘܿܢ ܬܦܲܩ̣ ܒܲܒܼܥܵܬܼܵܐ ܕܗܲܝܡܵܢܘܼܬܼܵܐ ܀", ":ܚܘܼܒܵܐ ܬܪܲܨ ܠܹܗ ܢܝܼܫܵܐ ܠܥܲܡܠܹ̈ܐ ܪ̈ܘܼܚܵܢܹܵܐ", "ܘܲܚ̣ܢܵܐ ܒܣܲܒܼܪܵܐ ܠܘܵܬܼ ܣܘܼܟܵܝܵܐ ܕܲܥܬܼܝܼ̈ܕܼܵܬܼܵܐ ܀", ":ܒܗܲܝܡܵܢܘܼܬܼܵܐ ܡܸܬܼܚܲܙܲܩ ܗ̄ܘ̣ܵܐ ܐܲܝܟ ܕܲܒܼܙܲܝܢܵܐ", "ܘܲܒܼܪܸܥܝܵܢܹܗ ܠܒܼܝܼܟ ܗ̄ܘ̣ܵܐ ܣܲܝܦܵܐ ܕܡܸܠܲܬܼ ܡ̇ܪܹܗ ܀", ":ܐܵܦ ܝܵܠܘܿܕܹܗ ܚ̣ܙܵܝܗܝ ܕܲܡܙܲܝܲܢ ܒܕܼܘܼܡܝܵܐ ܕܝܼܠܹܗ", "ܘܐܲܫܦܲܥ ܚܘܼܒܵܐ ܘܡܲܫܚܹܗ ܒܪ̈ܲܚܡܹܐ ܕܬܼܘܼܒܼ ܢܸܬܼܓܲܢ̄ܒܲܪ ܀", ":ܒܪ̈ܲܚܡܹܐ ܡܲܫܚ̣ܹܗ ܐܲܝܟ ܕܲܒܼܡܸܫܚܵܐ ܠܡܹܐܚܲܕܼ ܕܲܪܵܐ", "ܘܲܙܟܼܵܐ ܠܚܲܫܹ̈ܐ ܕܪܸܓܲܬܼ ܦܲܓܼܪܵܐ ܒܪܸܚܡܲܬܼ ܡ̇ܪܹܗ ܀", ":ܠܡܵܢ ܟܲܝ ܦܲܠܓܹܗ ܟܹܐܢܵܐ ܠܚܘܼܒܹܿܗ ܠܘܵܬܼ ܝܲܠܕܵܬܹ̈ܗ", "ܘܲܠܚܲܕܼ ܡܲܫܚܹܗ ܒܡܸܫܚܵܐ ܕܚܘܼܒܵܐ ܛܵܒܼ ܡ̣ܢ ܚܲܒܼܪ݁ܵܘܗܝ ܀", ":ܠܡܵܢ ܟܲܝ ܦܲܪܫܵܗ̇ ܠܐܵܘܝܘܼܬܼ ܚܘܼܒܵܐ ܕܣܝܼܡ ܒܲܟܼܝܵܢܵܐ", "ܘܐܲܪܡܝܼ ܗܸܪܬܼܵܐ ܒܲܬܼܪܸܥܣܲܪܬܵܐ ܕܦܹܐܪ̈ܲܝ ܟܲܪܣܹܗ ܀", "ܠܡܵܢܵܐ ܝܲܩܲܪ ܚܲܕܼ ܗܲܕܵܡ̇ܐ ܘܲܩܪ̣ܵܝܗܝ ܕܝܼܠܹܗ:", "ܘܗܵܐ ܕܝܼܠܹܗ ܗ̄ܘ̣ ܟܠܹܗ ܓܘܼܫܡܵܐ ܕܪܘܼܟܵܒܼ ܝܲܠܕܵܘ̈ܗܝ ܀", ":ܠܡܵܢܵܐ ܣܲܕܿܩܵܗ̇ ܠܐܲܣܝܼܪܘܼܬܼܵܐ ܕܪ̈ܲܚܡܹܐ ܘܫܲܝܵ̈ܐ", "ܘܲܠܚܲܕܼ ܐܵܘܪܸܬܼ ܝܼܵܬܿܘܼܬܼ ܚܘܼܒܵܐ ܕܥܵܠܹ̇ܒܼ ܠܐܲܚܵܘ̈ܗܝ ܀", ":ܚܲܕܼ ܗ̄ܘ̣ ܟܝܵܢܵܐ ܐܘܿ ܙܲܕܿܝܼܩܵܐ ܘܚܲܕܼ ܗ̄ܘ̣ ܝܲܠܕܵܐ", "ܘܚܲܕܼ ܗ̄ܘ̣ ܪܸܡܙܵܐ ܕܨܵܪ ܝܵܠܹܕܿܬܵܟ ܒܣܲܡܵܐ ܕܙܲܪܥܵܟ ܀", ":ܕܚܲܕܼ ܗ̄ܘ̣ ܟܝܵܢܵܐ ܐ̄ܢܵܐ ܝܵܕܲ݁ܥ ܐ̄ܢܵܐ ܘܲܟܼܝܵܢܝ ܣܵܗܹ̇ܕܼ", "ܐܸܠܵܐ ܠܵܐ ܫܘܸܐ ܨܼܒܼܝܵܢ ܢܲܦܫܵܐ ܥܲܡ ܬܘܼܩܵܢܵܐ ܀", ":ܖܼܒܼܝܵܢ ܢܲܦܫܵܐ ܗ̄ܘ̣ ܕܲܡܫܲܚܠܸܦ ܠܹܗ ܠܚܘܼܒܵܐ ܫܲܘܝܵܐ", "ܘܗܘ̤ ܥܵܒܹ̇ܕܼ ܠܹܗ ܕܲܠܚܲܕܼ ܢܸܣܢܸܐ ܘܲܠܚܲܕܼ ܢܸܪܚܲܡ ܀", ":ܚܲܝܠܵܐ ܪܲܒܵܐ ܕܦܵܪܘܿܫܘܼܬܼܵܐ ܪܟܼܝܼܒܼ ܠܲܟܼܝܵܢܵܐ", "ܘܲܡܕܲܒܲܪ ܠܹܗ ܐܲܝܟ ܗܸܢܘܿܟܼܵܐ ܠܐܲܝܝܟܵܐ ܕܨܵܒܹ̇ܐ ܀", ":ܚܹܝܝܠ ܨܼܒܼܝܵܢܲܢ ܥܵܨܹ̇ܐ ܠܚܘܼܒܵܐ ܒܚܹܝܠ ܨܸܒܼܝܵܢܹܗ", "ܘܗܘ̤ ܢܵܓܹ̇ܕܼ ܠܹܗ ܐܲܝܟ ܗܲܕܿܝܼܠܵܐ ܠܲܠܡܹܐܝܢ ܫܲܝܢܵܐ ܀", ":ܗܵܢܵܐ ܚܲܝܠܵܐ ܪܡ݂ܲܙ ܠܝܼ ܒܟܸܣܝܵܐ ܦܵܪܘܿܫܵܐܝܼܬܼ", "ܕܚܘܼܪ ܬܲܩܢܵܐܝܼܬܼ ܘܲܚܙܲܝܼ ܟܝܵܢܵܐ ܕܲܫܘܸܐ ܘܲܦܠܝܼܓܼ ܀", ":ܫܘܸܐ ܒܲܟܼܝܵܢܹܗ ܕܚܲܕܼ ܗ̄ܘ̣ ܟܝܵܢܵܐ ܘܪܸܡܙܵܐ ܕܓܼܒܼ݂ܠܹܗ", "ܘܲܣܕܼܝܼܩ ܘܲܦܠܝܼܓܼ ܨܼܒܼܝܵܢ ܢܲܦܫܹܗ ܒܝܲܕܼ ܚܹܐܪܘܼܬܹܗ ܀", ":ܫܲܠܝܼܛ ܡ̇ܕܹܝܢ ܥܲܠ ܨܸܒܼܝܵܢܹܗ ܟܡܵܐ ܕܲܡܠܝܼܠܵܐ ܗ̄ܘ̣", "ܘܲܒܼܚܹܐܪܘܼܬܹܗ ܓܵܒܹ̇ܐ ܘܡܲܣܠܸܐ ܠܐܲܝܢܵܐ ܕܨܵܒܹ̇ܐ ܀", ":ܚܘܼܒܹܿܗ ܕܟܹܐܢܵܐ ܕܲܠܘܵܬܼ ܝܲܠܕܵܘ̈ܗܝ ܓܠ̣ܵܐ ܘܒܲܕܸܿܩ ܠܝܼ", "ܕܦܵܪܘܿܫܘܼܬܼܵܐ ܕܒܲܢ ܫܲܠܝܼܛܵܐ ܗ̄ܝܼ ܒܙܵܘܥܹ̈ܐ ܘܪܸܓܵܬܼܵܐ ܀", ":ܠܵܐ ܗ̄ܘ̣ܵܐ ܚܘܼܒܹܿܗ ܕܝܲܥܗܥܩܘܿܒܼ ܟܹܐܢܵܐ ܦܠܝܼܓܼ ܗ̄ܘ̣ܵܐ ܘܲܣܕܼܝܼܩ", "ܚܹܝܠ ܨܸܒܼܝܵܢܵܐ ܢܲܓܼܕܹܿܗ ܠܚܘܼܒܵܐ ܠܵܘ ܛܘܼܝܵܒܹܗ ܀", ":ܠܵܐ ܫܲܘܝܝܘܼܬܼܵܐ ܕܨܸܒܼܝܵܢ ܝܲܠܕܵܘ̈ܗܝ ܣܕܲܩܬܹܗ ܠܚܘܼܒܹܿܗ", "ܘܪܵܚܹ̇ܡ ܘܣܵܢܹ̇ܐ ܒܦܵܪܘܿܫܘܼܬܼܵܐ ܕܨܸܒܼܝܵܢ ܢܲܦܫܹܗ ܀", ":ܛܢܵܢܵܐ ܐܲܪܡܝܼ ܒܪܸܥܝܵܢ ܝܲܠܕܵܘ̈ܗܝ ܠܘܵܬܼ ܟܹܐܢܘܿܬܼܵܐ", "ܕܐܸܢ ܡܸܙܕܲܕܲܩܝܼܢ ܐܵܦ ܡܸܬܼܪܲܚܡܝܼܢ ܒܲܕܼܡܘܼܬܼ ܝܵܘܣܸܦ ܀", ":ܚܘܼܒܹܿܗ ܕܝܵܘܣܸܦ ܥܲܒܼ݂ܕܹܿܗ ܪܚܝܼܡܵܐ ܠܨܸܒܼܝܵܢ ܐܲܒܼܘܼܗܝ", "ܘܕܲܪܚܸܡ ܩܘܼܫܬܵܐ ܪܲܚ̣ܡܹܗ ܟܹܐܢܵܐ ܛܵܒܼ ܡ̣ܢ ܐܲܚܵܘ̈ܗܝ ܀", ":ܚܘܼܒܹܿܗ ܥܲܒܼܕܹܿܗ ܠܙܲܥܘܿܪ ܐܲܚܵܘ̈ܗܝ ܠܥܸܠ ܡ̣ܢ ܐܲܚܵܘ̈ܗܝ", "ܘܗܘ̤ ܐܲܪܝܼܡܹܗ ܠܕܲܪܓܼܵܐ ܕܲܟܼܣܸܐ ܒܦܘܼܪܥܵܢ ܐܲܓܼܪܵܐ ܀", ":ܚܘܼܒܵܐ ܕܚܵܘܝܼ ܠܘܵܬܼ ܝܵܠܘܿܕܹܗ ܘܨܹܝܕܼ ܓܵܒܼܘܼܠܹܗ", "ܗܘ̤ ܦܲܢܝܼ ܠܹܗ ܟܠܝܼܠ ܙܵܟܼܘܼܬܼܵܐ ܕܓܲܕܼܠܘܼܗܝ ܪ̈ܲܚܡܹܐ ܀", ":ܟܝܵܢܵܐ ܪܡ݂ܲܙ ܠܹܗ ܕܢܸܪܚܲܡ ܠܐܲܒܼܘܼܗܝ ܘܲܠܓܼܵܒܼܘܿܠܹܗ", "ܘܲܒܼܕܼܘܼܒܵܪ̈ܵܘܗܝ ܦܪ݂ܲܥ ܠܐܲܠܵܗܵܐ ܘܲܠܝܵܠܘܿܕܹܗ ܀", ":ܒܫܲܘܝܘܼܬܼ ܚܘܼܒܹܿܗ ܦܲܠܓܹܗ ܠܚܘܼܒܵܐ ܕܣܝܼܡ ܒܲܟܼܝܵܢܵܐ", "ܘܪܸܚܡܲܬܼ ܢܲܦܫܹܗ ܥܨܵܬܹܗ ܠܝܲܨܪܵܐ ܠܡܸܪܚܲܡ ܣܲܓܿܝܼ ܀", ":ܕܵܡܹ̇ܐ ܚܘܼܒܵܐ ܕܲܠܘܵܬܼ ܝܵܘܣܸܦ ܡ̣ܢ ܝܵܠܘܿܕܹܗ", "ܠܗܵܘ̇ ܕܲܡܫܝܼܚܵܐ ܠܘܵܬܼ ܝܘܿܚܲܢܵܢ ܪܵܚܹ̇ܡ ܡ̇ܪܹܐ ܀", ":ܬܪܸܥܣܲܪ ܐܵܘܠܸܕܼ ܐܵܦ ܦܵܪܘܿܩܲܢ ܪܘܼܚܵܢܵܐܝܼܬܼ", "ܘܲܠܚܲܕܼ ܡܸܢܗܘܿܢ ܝܲܩܲܪ ܒܚܘܼܒܹܿܗ ܛܵܒܼ ܡ̣ܢ ܚܲܒܼܪ݁ܵܘܗܝ ܀", ":ܒܛܲܟܼܣܵܐ ܕܝܲܥܩܘܿܒܼ ܕܐܵܘܠܸܕܼ ܫܲܒܼܛܹ̈ܐ ܒܡܸܢܝܵܢ ܝܲܪ̈ܚܹܐ", "ܒܹܗ ܐܵܦ ܡ̇ܪܲܢ ܓܒܼ݂ܵܐ ܬܲܠܡܝܼܕܹ̈ܐ ܠܝܘܼܦܵܢ ܐ̄ܢܵܫܵܐ ܀", ":ܐܲܝܟ ܡܸܢܝܵܢܵܐ ܕܲܒܼܢܲܝ̈ ܝܲܥܩܘܿܒܼ ܛܲܟܸܿܣ ܐܸܢܘܿܢ", "ܕܢܸܗܘܘܿܢ ܕܵܡܹ̇ܿܝܢ ܐ̄ܪ̈ܵܙܹܐ ܕܥܲܡܵܐ ܠܦܘܼܪܩܵܢ ܥܲܡܡܹ̈ܐ ܀", ":ܒܐ̄ܪܵܙ ܦܵܪܘܿܩܲܢ ܐܵܘܠܸܕܼ ܝܲܥܩܘܿܒܼ ܬܪܸܥܣܲܪ ܫܲܒܼܛܝܼ̈ܢ", "ܘܨܵܪ ܦܸܠ̈ܐܵܬܼܵܐ ܕܲܬܼܥܣܲܪܬܵܐ ܕܲܓܼܒܼܵܐ ܡܫܝܼܚܵܐ ܀", ":ܕܲܡܝܼ ܒܚܘܼܒܹܿܗ ܕܲܠܘܵܬܼ ܝܵܘܣܸܦ ܐܲܝܟ ܪܹܫܝܼܬܲܢ", "ܕܲܥܠ݂ܲܒܼ ܚܘܼܒܹܿܗ ܠܘܵܬܼ ܨܼܒܼܝܵܢܵܐ ܕܪܵܚܹ̇ܡ ܚܘܼܒܵܐ ܀", ":ܒܚܘܼܒܵܐ ܕܲܒܼܪܹܗ ܪܫܲܡ̣ ܬܲܚܘܝܼܬܼܵܐ ܕܪܵܚܡܹܗ ܕܚܲܬܼܢܵܐ", "ܕܲܪܚܸܡ ܐܵܦ ܗܘ̤ ܠܚܲܕܼ ܡ̣ܢ ܝܲܠܕܵܘ̈ܗܝ ܒܐ̄ܪܵܙ ܝܘܿܚܲܢܵܢ ܀", ":ܚܘܼܒܵܐ ܠܝܵܘܣܸܦ ܢܲܟܼܦܵܐ ܪܚܝܼܡ ܥܲܠ ܐܲܒܼܘܼܗܝ", "ܗܘ̤ ܐܲܪܝܼܡܹܗ ܐܵܦ ܠܲܫܠܝܼܚܵܐ ܠܥܸܠ ܡ̣ܢ ܚܲܒܼܪ݁ܵܘܗܝ ܀", ":ܚܘܼܒܹܿܗ ܕܝܵܘܣܸܦ ܢܲܓܼܕܹܿܗ ܠܐܲܒܼܘܼܗܝ ܒܵܬܲܪ ܚܘܼܒܹܿܗ", "ܘܲܓܼܠ̣ܵܐ ܘܒܲܕܸܿܩ ܕܚܘܼܒܵܐ ܗ̄ܘ̣ ܦܵܪܲ̇ܥ ܚܘܼܒܵܐ ܠܚܘܼܒܵܐ ܀", ":ܒܝܵܘܣܸܦ ܡ̇ܕܹܝܢ ܢܚܘܼܪ ܐܵܦ ܐܲܝܢܵܐ ܕܫܵܐܹ̇ܠ ܪ̈ܲܚܡܹܐ", "ܕܲܪܚܸܡ ܡ̇ܪܹܗ ܦܲܪ݂ܥܹܗ ܚܘܼܒܵܐ ܕܛܵܒܼ ܡ̣ܢ ܕܝܼܠܹܗ ܀", ":ܐܵܦ ܝܵܠܘܿܕܼ ܡܸܛܠ ܗܵܕܹܐ ܐܲܣܓܿܝܼ ܪܲܚ̣ܡܹܗ", "ܕܲܚ̣ܙܵܐ ܕܐܲܣܝܼܪ ܚܘܼܒܵܐ ܕܢܲܦܫܹܗ ܠܘܵܬܼ ܥܵܒܼܘܿܕܹܗ ܀", ":ܪܲܚ̣ܡܹܗ ܣܲܓܿܝܼ ܛܵܒܼ ܡ̣ܢ ܐܲܚܵܘ̈ܗܝ ܘܐܲܛܸܢ ܠܐܲܝܵܘ̈ܗܝ", "ܕܢܸܗܘܘܿܢ ܪܵܗ̇ܛܝܼܢ ܠܲܬܼܪܲܥ ܟܲܣܝܵܐ ܕܢܸܪܚܲܡ ܐܸܢܘܿܢ ܀", ":ܘܟܲܕܼ ܚܲܕܼ ܐܲܒܼܵܐ ܘܚܲܕܼ ܒܵܪܘܿܝܵܐ ܕܦܲܓܼܪܵܐ ܘܢܲܦܫܵܐ", "ܢܬ݂ܲܥ ܨܼܒܼܝܵܢܵܐ ܕܚܲܕܼ ܗܲܕܵܡ̇ܐ ܘܙܲܠ̣ܘ ܣܲܓܿܝܼ̈ܠܹܐ ܀", ":ܚܦܝܼܛ ܗ̄ܘ̣ܵܐ ܝܵܘܣܸܦ ܘܐܲܡܝܼܢ ܟܠܫܵܥ ܒܲܬܼܪܲܥ ܟܲܣܝܵܐ", "ܕܲܢܦܲܢܸܐ ܠܹܗ ܐܲܝܟ ܐܲܓܼܪܵܐ ܠܥܲܡܠܵܘ̈ܗܝ ܚܘܼܒܵܐ ܘܪ̈ܲܡܹܐ ܀", ":ܒܚܘܼܒܵܐ ܘܪ̈ܲܚܡܹܐ ܟܕܼܝܼܢ ܗ̄ܘ̣ܵܐ ܚܘܼܒܹܿܗ ܒܢܝܼܪܵܐ ܕܡ̇ܪܹܐ", "ܘܲܒܼܝܵܠܕܹܗ ܡܙܲܝܲܚ ܗ̄ܘ̣ܵܐ ܠܵܗ̇ ܠܡܸܠܲܬܼ ܟܲܣܝܵܐ ܀", ":ܒܐܝܼܩܵܪ ܐܲܒܼܘܼܗܝ ܡܸܬܼܪܲܥܸܐ ܗ̄ܘ̣ܵܐ ܦܵܪܲ̇ܥ ܗ̄ܘ̣ܵܐ ܠܹܗ", "ܠܚܘܼܒܹܿܗ ܚܘܼܒܵܐ ܕܦܵܪܲܥ ܟܠܫܵܥ ܠܲܡܬܲܩܢܵܢܹܗ ܀", "ܩܲܕܸܿܡ ܒܲܟܲܪ ܨܼܒܼܝܵܢ ܢܵܦܫܹܗ ܩܕܼܵܡ ܢܵܡܘܿܣܵܐ:", "ܕܒܼܵܬܲܪ ܙܲܒܼܢܵܐ ܥܬܼܝܼܕܼ ܗ̄ܘ̣ܵܐ ܕܲܢܣܝܼܡ ܙܘܼܗܪܵ ܡܸܠܵܘ̈ܗܝ ܀", ":ܡ̇ܕܹܝܢ ܓܼܠܝܵܐ ܗ̄ܝܼ ܕܠܵܘ ܢܵܡܘܿܣܵܐ ܐܲܠܸܦ ܟܹܐܢܹ̈ܐ", "ܐܸܠܵܐ ܗܘ̤ܵܘ ܢܵܡܘܿܣܵܐ ܠܦܘܼܠܚܵܢ ܩܘܼܫܬܵܐ ܀", ":ܫܲܦܝܼܪ ܬܲܪܓܸܿܡ ܐܵܦ ܟܵܪܘܿܙܵܐ ܕܡܼܠܲܬܼ ܩܘܼܫܬܵܐ", "ܕܲܠܥܵܘܠܹ̈ܐ ܣܝܼܡ ܢܵܡܘܿܣܵܐ ܠܵܐ ܗ̄ܘ̣ܵܐ ܠܟܹܐܢܹ̈ܐ ܀", ":ܟܹܐܢܹ̈ܐ ܠܘܼܩܕܸܿܡ ܗܘ̤ܵܘ ܢܵܡܘܿܣܵܐ ܠܪܸ̈ܥܝܵܢܲܝܗܘܿܢ", "ܘܗܸܢܘ̣ܿܢ ܚܵܘܝܼܘ ܫܒܼܝܼܠ ܢܵܡܘܿܣܵܐ ܒܕܼܘܼܒܵܪ̈ܲܝܗܘܿܢ ܀", ":ܩܲܕܿܝܼܡ ܝܲܨܪܵܐ ܕܦܵܪܘܿܫܘܼܬܼܵܐ ܠܟܼܠ ܢܵܡܘܿܣܝܼ̈ܢ", "ܗܘ̤ܝܘܼ ܪܲܒܵܐ ܕܟܼܵܬܹ̇ܒܼ ܘܡܲܗܓܸܿܐ ܠܡܲܠܝܼܠܘܼܬܼܵܐ ܀", ":ܝܲܨܪܵܐ ܟܬ݂ܲܒܼ ܠܹܗ ܣܸܦܪܵܐ ܠܝܵܘܣܸܦ ܥܲܠ ܪܸܥܝܵܢܹܗ", "ܘܲܩܪ̣ܵܐ ܒܗܵܘܢܵܐ ܘܦܲܫܸܩ ܣܸܦܪܵܐ ܕܣܸܓܼܕܲܬܼ ܟܲܣܝܵܐ ܀", ":ܬܲܪܬܹܿܝܢ ܝܼܠܸܦ̣ ܡ̣ܢ ܢܵܡܘܿܣܵܐ ܕܦܵܪܘܿܫܘܼܬܼܵܐ", "ܕܚܲܝܵܒܼ ܐ̄ܢܵܫܵܐ ܦܘܼܪܥܵܢ ܚܘܼܒܵܐ ܠܡܵܪܹܗ ܘܐܲܒܼܘܼܗܝ ܀", ":ܬܲܪܬܹܿܝܢ ܦܲܢܝ̣ ܐܵܦ ܗܘ̤ ܒܚܘܼܒܹܿܗ ܐܲܝܟ ܦܵܪܘܿܫܵܐ", "ܣܸܓܼܕܲܬܼ ܚܘܼܒܵܐ ܠܡܵܪܵܐ ܕܥܲܕܕܹܿܗ ܘܲܠܝܵܠܘܿܕܹܗ ܀", ":ܘܕܲܚ̣ܙܵܐ ܐܲܒܼܘܼܗܝ ܕܲܚܦܝܼܛ ܦܵܪܲܥ ܐܲܝܟ ܚܲܝܒܼܵܐ", "ܦܲܪ̣ܥܹܗ ܐܵܦ ܗܘ̤ ܐܲܓܼܪܵܐ ܕܚܘܼܒܵܐ ܠܘܵܬܼ ܨܸܒܼܝܵܢܹܗ ܀", ":ܪܲܚ̣ܡܹܗ ܒܟܸܣܝܵܐ ܕܲܚ̣ܙܵܐ ܕܲܟܼܣܸܐ ܒܚܘܼܒܹܿܗ", "ܘܝܲܩܪܹܗ ܒܓܸܠܝܵܐ ܕܢܲܟܸܿܦ ܪܼ̈ܓܼܫܵܘܗܝ ܥܲܡ ܨܼܒܼܝܵܢܹܗ ܀", ":ܒܢܲܚ̈ܬܹܿܐ ܨܲܒܸܿܬܼ ܦܲܓܼܪܹܗ ܠܦܘܼܬܼ ܨܸܒܼܝܵܢܹܗ", "ܘܲܒܼܚܘܼܫܵܒܼܵܘ̈ܗܝ ܙܲܝܲܚ ܢܲܦܫܹܗ ܡܲܠܝܲܬܼ ܚܘܼܒܵܐ ܀", ":ܐܵܦ ܒܵܪܘܿܝܵܐ ܐܲܣܓܿܝܼ ܪܲܚ̣ܡܹܗ ܛܵܒܼ ܡ̣ܢ ܐܲܚܵܘ̈ܗܝ", "ܕܲܚܙ̣ܲܐ ܕܐܲܣܝܼܪ ܚܘܼܒܵܐ ܕܢܲܦܫܹܗ ܠܘܵܬܼ ܟܲܣܝܘܼܬܹܗ ܀", ":ܝܲܗ̣̄ܒܼ ܒܹܗ ܚܲܝܠܵܐ ܡ̣ܢ ܟܲܣܝܘܼܬܹܗ ܠܡܸܚܙܵܐ ܕܟܲܣ̈ܝܵܢ", "ܘܚܲܝܸܠ ܙܵܘܥܵܘ̈ܗܝ ܠܡܸܬܼܒܲܩܵܝܘܼ ܒܲܥܬܼܝܼ̈ܕܼܵܬܼܵܐ ܀", ":ܟܲܣܝܵܐ ܬܲܪܓܸܿܡ ܪܸܡܙܵܐ ܕܚܲܝܠܹܗ ܒܙܵܘܥܲܝ̈ ܢܲܦܫܵܐ", "ܘܒܲܕܿܩܹܗ ܒܓܸܠܝܵܐ ܠܚܹܝܠ ܟܲܣܝܘܼܬܹܗ ܕܲܓܼܠܸܐ ܠܹܗ ܟܠ ܀", ":ܒܚܸܠܡܹܗ ܓܠ̣ܵܐ ܠܹܗ ܥܲܠ ܪܘܼܡܪܵܡܹܗ ܘܡܘܼܟܵܟ ܐܲܚܵܘ̈ܗܝ", "ܘܚܵܘܝܹܗ ܒܟܸܣܝܵܐ ܕܲܡܪܝܼܡ ܫܲܒܼܛܹܗ ܥܲܠ ܣܵܩܘܿܪ̈ܵܘܗܝ ܀", ":ܚ̣ܙܵܐ ܠܲܡ ܝܵܘܣܸܦ ܚܸܠܡܵܐ ܒܟܸܣܝܵܐ ܘܚܵܘܝܼ ܠܐܲܝܵܘ̈ܗܝ", "ܘܐܲܠܸܦ ܐܸܢܘܿܢ ܥܲܠ ܫܘܼܠܛܵܢܹܗ ܕܪܵܕܹܐ ܘܕܼܵܐܹ̇ܝܢ ܀", ":ܚܙܹ̇ܝܬܼ ܠܲܡ ܕܐܝܼܬܲܝ ܐܸܢܵܐ ܘܐܲܢ̄ܬܿܘܿܢ ܒܦܘܼܠܚܵܢ ܐܲܪܥܵܐ", "ܟܲܕܼ ܐܵܣ̇ܪܝܼܢܲܢ ܟܲܦܹ̈ܿܐ ܒܚܲܩܠܵܐ ܠܡܵܙܘܿܢ ܙܲܒܼܢܵܐ ܀", ":ܚܙܹ̇ܝܬܼ ܕܐܸܙܕܲܩܦܲܬ̤ ܟܲܦܵܐ ܕܲܩܢܘܿܡܝ ܘܬܸܪܨܲܬ̤ ܩܵܡܲܬ̤", "ܘܲܚܙܹ̇ܝܬܼ ܟܲܦܹ̈ܐ ܕܲܩܢܘܿܡܲܝ̈ܟܿܘܿܢ ܟܲܕܼ ܣܵܓܼ̈ܕܵܢ ܠܝܼ ܀", ":ܒܟܲܦܹ̈ܐ ܚܵܘܝܹܗ ܟܲܦܢܵܐ ܕܪܵܕܹܐ ܘܲܡܩܲܦܲܚ ܟܠ", "ܘܲܒܼܣܸܓܼ̈ܕܵܬܼܗܹܝܢ ܫܘܼܥܒܵܕܼ ܐܲܚܵܘ̈ܗܝ ܕܲܣܓܸܕܼܘ ܩܘܼܕܸܡܵܘܗܝ ܀", ":ܚܕܲܥܣܲܪ ܟܲܦܝܼ̈ܢ ܟܲܦ̣ ܪܹ̈ܫܲܝܗܘܿܢ ܘܲܣܓܸܕܼ ܠܲܚܕܼܵܐ", "ܘܦܸܫܛܲܬ̤ ܐܝܼܕܼܵܐ ܘܲܪܕܵܬܼ ܐܸܢܹܝܢ ܘܲܙܟܼܵܬ̤ ܐܹܢܝܢ ܀", ":ܐܘܿ ܬܸܕܼܡܘܼܪܬܵܐ ܕܲܒܼܝܲܕܼ ܟܲܦܹ̈ܐ ܡܸܬܼܚܵܘܝܵܐ ܗ̄ܘ̣ܵܬܼ", "ܕܟܲܦܢܵܐ ܘܣܲܒܼܥܵܐ ܬܪܸܥܣܲܪ ܡܸܬܼܒܲܕܲܩ ܗ̄ܘ̣ܵܐ ܀", ":ܐܹܝܘ ܡܸܢܝܵܢܵܐ ܕܝܲܪ݁ܚܹܐ ܚܕܲܥܣܲܪ ܕܚܵܒܼܘ ܘܐܸܬܼܡܲܣܟܲܢܘ", "ܘܐܲܣܢܸܩ ܐܸܢܘܿܢ ܪܸܡܙܵܐ ܟܲܣܝܵܐ ܥܲܠ ܚܲܕܼ ܝܲܪܝܵܐ ܀", ":ܐܘܿ ܡ̇ܙܘܿܢܵܐ ܕܟܲܕܼ ܗܘ̤ ܙܵܐܹ̇ܢ ܫܐܸ݂ܠ ܡ̇ܙܘܿܢܵܐ", "ܒܟܲܦܹ̈ܐ ܬܪܸܥܣܲܪ ܕܡܸܬܼܟܲܫ̈ܦܵܢ ܗ̣̄ܘܲܝ̈ ܟܲܦܵܐ ܀", ":ܐܹܝܘ ܠܲܟܼܝܵܢܵܐ ܕܲܫܘܸܐ ܟܠܹܗ ܘܲܦܠܝܼܓܼ ܟܠܹܗ", "ܘܡܸܢܹܗ ܟܲܦܢܵܐ ܐܵܦ ܡܵܙܘܿܢܵܐ ܚܲܣܝܼܪ ܘܲܓܼܡܝܼܪ ܀", ":ܚܲܕܼ ܗ̄ܘ̣ ܟܝܵܢܵܐ ܘܲܫܘܸܐ ܟܠܹܗ ܒܟܼܠܡܵܐ ܕܲܩܢܸܐ", "ܘܲܦܠܝܼܓܼ ܟܠܹܗ ܒܝܲܕܼ ܨܸܒܼܝܵܢܵܐ ܕܦܵܪܘܿܫܘܼܬܹܗ ܀", ":ܡ̣ܢ ܚܲܕܼ ܢܸܒܼܥܵܐ ܪܕܼܵܘ ܗܲܕܵܡܹ̈ܐ ܐܲܝܟ ܡܲܒܿܘܼܥܹ̈ܐ", "ܘܲܚܕܲܥܣܲܪ ܓܵܙ̣ܘ ܘܚܲܕܼ ܐܸܫܬܲܦܲܥ ܒܪܸܕܼܝܵܐ ܕܚܘܼܒܹܿܗ ܀", ":ܒܲܕܼܡܘܼܬܼ ܓܝܼܚܘܿܢ ܚܵܘܝܼ ܪܸܕܼܝܹܗ ܒܐܲܪܲܥ ܡܸܨܪܹܝܢ", "ܘܚܲܕܿܝܼ ܫܸܩܝܵܐ ܕܲܡܠܝܼܠܘܼܬܹܗ ܛܵܒܼ ܡ̣ܢ ܚܲܪܫܵܐ ܀", ":ܓܝܼܚܘܿܢ ܝܼܒܸܫ̣ ܕܲܟܼܠܵܝܗܝ ܥܵܘ̣ܠܵܐ ܠܪܸܕܼܝܹܗ ܪܲܒܵܐ", "ܘܝܵܘܣܸܦ ܐܲܪܕܲܝܼ ܫܸܦܥܵܐ ܚܲܠܝܵܐ ܒܝܲܕܼ ܡ̇ܙܘܿܢܵܐ ܀", ":ܒܚܸܠܡܵܐ ܕܲܚܙ̣ܵܐ ܒܲܕܸܿܩ ܠܐܲܚܵܘ̈ܗܝ ܥܲܠ ܬܲܪ̈ܬܲܝܗܹܝܢ", "ܕܕܲܡ ܢܸܬܼܟܲܚܕܼܘܼܢ ܡ̣ܢ ܒܘܼܕܵܩܵܐ ܕܲܒܼܝܲܕܼ ܟܲܦܹ̈ܐ ܀", ":ܗܘ̤ܵܐ ܝܲܬܿܝܼܪܵܐ ܒܘܼܕܵܩ ܐ̄ܪ݁ܵܙܹܐ ܠܒܼܝܼܫܘܼܬܼ ܝܲܨܵܪܵܐ", "ܘܲܛܠܲܡ̣ܘ ܐܸܢܹܝܢ ܠܲܣܬܼܝܼܪ݁ܵܬܼܵܐ ܕܲܓܼܠ̣ܵܐ ܒܟܲܦܹ̈ܐ ܀", ":ܠܵܐ ܐܸܬܼܥܲܕܵܪܘ ܐܲܚܲܝ̈ ܝܵܘܣܸܦ ܡ̣ܢ ܒܘܼܕܵܩܵܘ̈ܗܝ", "ܐܸܠܵܐ ܕܐܵܘܣܸܦܘ ܡܸܪܲܬܼ ܢܲܦܫܵܐ ܠܘܼܩܒܲܠ ܚܸܠܡܵܘ̈ܗܝ ܀", ":ܐܲܣܓܿܝܼܘ ܣܲܩ̣ܪܘܼܗܝ ܡܸܛܠ ܫܘܼܦܪ̈ܵܘܗܝ ܐܲܝܟ ܚܲܣܵܡܹ̈ܐ", "ܕܡܸܛܠ ܡ̇ܢܵܐ ܦܠܸܐ ܥܲܡ ܫܘܼܦܪܹܗ ܐܵܦ ܪܸܥܝܵܢܹܗ ܀", ":ܘܲܟܼܡܵܐ ܕܗܸܢܘ̣ܿܢ ܐܲܣܓܿܝܼܘ ܣܲܩ̣ܪܘܼܗܝ ܥܲܠ ܪܘܼܡܪܵܡܹܗ", "ܥܲܒܼ݂ܕܹܿܗ ܡܵܪܹܗ ܢܸܒܼܥܵܐ ܕܡܲܪܕܸܿܐ ܚܹܝܠ ܟܲܣ̈ܝܵܬܼܵܐ ܀", ":ܗܦ݂ܲܟ ܘܲܓܼܠ̣ܵܐ ܒܹܗ ܒܚܸܙܘܵܐ ܕܲܬܼܪܹܝܢ ܐ̄ܪܵܙܵܐ ܐ̄ܚܪܹܢܵܐ", "ܕܩܵܥܹ̇ܐ ܒܚܲܝܠܹܗ ܐܲܝܟ ܟܵܪܘܿܙܵܐ ܥܲܠ ܫܘܼܠܛܵܢܹܗ ܀", "ܚܙܹ̇ܝܬܼ ܠܲܡ ܚܸܠܡܵܐ ܬܢ̣ܵܐ ܡܲܟܼܝܼܟܼܵܐ ܠܐܲܒܼܘܼܗܝ ܘܠܐܲܚܵܘ̈ܗܝ:", "ܘܗܵܐ ܢܲܗܝܼܪܹ̈ܐ ܫܸܡܫܵܐ ܘܣܲܗܪܵܐ ܣܵܓܼ̇ܕܲܝܼܢ ܩܘܼܕܼܡܲܝ ܀", ":ܥܲܡ ܐܸܣܦܹܪܵܐ ܕܫܸܡܫܵܐ ܪܲܒܵܐ ܘܣܲܗܪܵܐ ܪܲܓܼܝܵܐ", "ܚܕܲܥܣܲܪ ܟܵܘܟܿܒܹ̈ܐ ܚܙܹ̇ܝܬܼ ܕܲܟܼܕܼܝܼܢܝܼܢܝܼܢ ܒܢܝܼܪܵܐ ܕܣܸܓܼܕܲܬܼܝ ܀", ":ܚܙܹ̇ܐ ܝܵܠܘܿܕܹܗ ܕܚܸܠܡܹܗ ܐܵܬܼܵܐ ܗ̄ܘ̣ ܕܫܸܡ ܫܘܼܠܛܵܢܹܗ", "ܘܲܬܼܡܲܗ ܣܲܓܿܝܼ ܕܪܲܒܵܐ ܗ̄ܝܼ ܡܸܢܹܗ ܐܲܝܕܵܐ ܕܒܲܕܸܿܩ ܀", ":ܓܠ̣ܵܐ ܠܹܗ ܠܲܒܼܪܹܗ ܚܲܝܠܵܐ ܕܲܟܼܣܸܐ ܒܓܼܵܘ ܦܸܠܐܬܼܵܐ", "ܕܐ̄ܢܵܐ ܠܲܡ ܘܐܸܡ̇ܟ ܘܐܲܚܲܝ̈ܟ ܢܹܐܬܸܐ ܘܢܸܣܓܿܘܿܕܼ ܩܘܼܕܼܡܲܝܟ ܀", ":ܒܬܲܗܪܵܐ ܪܲܒܵܐ ܩܵܡ̣ ܙܲܕܼܝܼܩܵܐ ܒܐܲܝܠܹܝܢ ܕܲܡܫܲܥ̣", "ܘܲܪܢ̣ܵܐ ܣܲܓܿܝܼ ܕܕܲܠܡܵܐ ܚܣܵܡܵܐ ܢܥܵܘܸܟ ܚܘܼܒܵܐ ܀", ":ܒܨܸܒܼܝܵܢ ܐܲܚܵܘ̈ܗܝ ܡܸܬܼܒܲܩܸܐ ܗ̄ܘ̣ܵܐ ܐܲܝܟ ܝܵܕܼܘܿܥܵܐ", "ܕܕܲܠܡܵܐ ܡܸܪܬܼܵܐ ܘܒܼܝܼܫܘܼܬܼ ܢܸܟܼܠܵܐ ܫܵܪܹܐ ܠܚܸܠܡܹ̈ܐ ܀", ":ܘܲܟܼܡܵܐ ܕܝܲܩܘܿܒ ܒܐܲܝܕܵܐ ܕܟܹܐܢܵܐ ܡܸܬܼܒܲܩܸܐ ܗ̄ܘ̣ܵܐ", "ܝܲܨܪܵܐ ܕܲܒܼܢܵܘ̈ܗܝ ܢܸܟܼܠܵܐ ܒܟܸܣܝܵܐ ܡܸܨܛܲܢܲܥ ܗ̄ܘ̣ܵܐ ܀", ":ܚܣܲܡ̣ܘ ܡܲܪ̈ܵܚܹܐ ܘܲܣܢ̣ܵܘ ܣܲܓܿܝܼ ܠܡܲܡܝܼܡ ܢܲܦܫܵܐ", "ܕܲܚܙ̣ܵܘ ܕܝܼܪܸܒܼ ܒܝܲܕܼ ܓܸܠܝܵܢܹ̈ܐ ܪ̈ܘܼܚܵܢܵܝܹܐ ܀", ":ܗܘ̤ ܥܲܡ ܐܲܚܵܘ̈ܗܝ ܡܸܬܼܪܲܒܸܿܐ ܗ̄ܘ̣ܵܐ ܘܐܲܚܵܘ̈ܗܝ ܥܲܡܹܗ", "ܘܟܲܕܼ ܗܘ̤ ܫܘܸܐ ܗ̄ܘ̣ܵܐ ܠܸܒܵܐ ܕܐܲܚܵܘ̈ܗܝ ܠܦܝܼܓܼ ܗ̄ܘ̣ܵܐ ܘܲܣܕܼܝܼܩ ܀", ":ܗܘ̤ ܐܲܣܝܼܪ ܗ̄ܘ̣ܵܐ ܒܚܘܼܒܵܐ ܕܐܲܒܼܘܼܗܝ ܘܕܲܩܢܘܿܡܲܝ̈ܗܘܿܢ", "ܘܗܸܢܘ̣ܿܢ ܥܵܩ̇ܪܝܼܢ ܒܸܢܝܵܢ ܚܘܼܒܵܐ ܒܢܲܝ̈ܐ ܕܢܸܟܼܠܵܐ ܀", ":ܗܘ̤ ܥܲܡ ܐܲܒܼܘܼܗܝ ܚܙܝܼܩ ܒܐܵܘܝܘܼܬܼܵܐ ܕܣܘܼܢܩܵܢܲܝ̈ܗܘܿܢ", "ܘܗܸܢܘ̣ܿܢ ܣܵܬܼ̇ܪܝܼܢ ܚܘܼܒܵܐ ܕܝܼܠܹܗ ܘܲܕܼܝܵܠܘܿܕܹܗ ܀", ":ܚܣܵܡܵܐ ܣܲܡܝܵܐ ܣܲܡܝܼ ܐܸܢܘܿܢ ܠܐܲܚܲܝ̈ ܝܵܘܣܸܦ", "ܘܠܵܐ ܚܙ̣ܵܘ ܢܘܼܗܪܵܐ ܕܙܲܕܿܝܼܩܘܼܬܼܵܐ ܕܲܟܼܣܸܐ ܒܚܸܠ̈ܡܵܘܗܝ ܀", ":ܚܣܵܡܵܐ ܗܘ̤ܵܐ ܠܗܘܿܬ ܐܲܝܟ ܬܲܚܦܝܼܬܼܵܐ ܩܕܼܵܡ ܥܲܝܢܲܝ̈ܗܘܿܢ", "ܘܠܵܐ ܐܸܬܼܒܲܩܝܼܘ ܕܥܸܠܲܬܼ ܚܸܠܡܵܐ ܠܗܘܿܢ ܥܘܼܕܼܪܵܢܵܐ ܗ̄ܝܼ ܀", ":ܚܣܵܡܵܐ ܡܝܼܬܼܵܐ ܕܡܝܼܬܼ ܟܲܕܼ ܠܵܐ ܡܝܼܬܼ ܘܚܲܝ ܟܲܕܼ ܠܵܐ ܚܲܝ", "ܡܝܼܬܼ ܠܲܫܪܵܪܵܐ ܘܚܲܝ ܠܲܚܛܝܼܬܼܵܐ ܘܠܲܝܬܵܘܗܝ ܘܐܝܼܬܼܵܘܗܝ ܀", ":ܐܲܝܢܵܘ ܒܝܼܫܵܐ ܕܒܼܝܼܫ ܘܲܡܕܲܪܲܡ ܡ̣ܢ ܒܝܼܫܘܼܬܹܗ", "ܘܡܲܢ̣ܘܼ ܕܲܓܼܠܝܼܙ ܡ̣ܢ ܢܲܗܝܼܪܵܐ ܐܲܝܟ ܣܲܟܼܠܘܼܬܹܗ ܀", ":ܩܪ̣ܵܐ ܠܲܡ ܝܲܥܩܘܿܒܼ ܘܐܸܡ݂ܲܪ ܠܲܒܼܪܹܗ ܝܵܘܣܸܦ ܢܲܟܼܦܵܐ", "ܕܬܼܵܐ ܙܸܠ ܘܲܚܙܝܼ ܫܠܵܡܵܐ ܕܐܲܚܲܝ̈ܟ ܘܲܕܡܲܪܥܝܼܬܼܵܐ ܀", ":ܚ̣ܙܲܩ ܬܲܡܼܝܼܡܵܐ ܐܲܝܟ ܕܐܸܬܼܦܲܩܲܕܼ ܡ̣ܢ ܝܵܠܘܿܕܹܗ", "ܘܥܲܡ ܗܲܕܵܡ̇ܘ̈ܗܝ ܐܵܦ ܪܸܥܝܵܢܹܗ ܒܲܦܫܝܼܛܘܼܬܼܵܐ ܀", ":ܚܙ̣ܵܐܘܼܗܝ ܕܐܵܬܹ̇ܐ ܘܲܚܘܝܼܚ ܟܹܐܢܵܐ ܫܦܝܼܥܵܐ", "ܘܲܠܛܲܫܘ̣ ܣܲܝܦܵܐ ܕܪܸ̈ܥܝܵܢܲܝܗܘܿܢ ܕܲܢܡܝܼܬܼܘܢܵܝܗܝ ܀", "ܗܵܐ ܠܲܡ ܐܵܬܹ̇ܐ ܚܵܠܹ̇ܡ ܚܸܠܡܹ̈ܐ ܥ̣ܢܵܘ ܡܲܪ̈ܵܚܹܐ:", "ܬܵܘ ܕܲܢܪܝܼܡܝܼܘܗܝ ܡ̣ܢ ܚܲܝܘܼܬܼܵܐ ܘܢܸܫܪܸܐ ܚܸܠܡܵܘ̈ܗܝ ܀", ":ܢܫܲܬܸܿܩ ܚܲܝܵܘ̈ܗܝ ܕܠܵܐ ܬܘܼܒܼ ܢܸܗܪܘܿܓܼ ܒܲܫܒܼܝܼ̈ܚܵܬܼܵܐ", "ܕܕܲܠܡܵܐ ܢܲܡܠܸܟ ܘܲܢܫܲܥܒܸܿܕܼ ܠܲܢ ܐܲܝܟ ܡ̇ܐ ܕܲܚܙ̣ܵܐ ܀", ":ܩ̣ܪܸܒܼ ܬܲܡܝܼܡܵܐ ܫܐܸܠ̣ ܒܲܫܠܵܡܵܐ ܕܡܲܠܝܲܝ̈ ܪܘܼܓܼܙܵܐ", "ܘܠܵܐ ܦܲܢܝܼܘ ܠܹܗ ܐܲܝܕܵܐ ܕܦܲܐܝܵܐ ܠܚܘܼܒܵܐ ܕܐܲܚܹ̈ܐ ܀", ":ܩܲܒܸܿܠܘ ܡܸܢܹܗ ܡܙܘܿܢ ܙܲܒܼܢܵܐ ܕܚܲܝܹ̈ܐ ܕܙܲܒܼܢܵܐ", "ܘܛܲܒܲܥܘ ܓܘܼܫܡܹܗ ܒܢܸܟܼܠܵܐ ܕܡ̇ܘܬܵܐ ܕܲܢܡܝܼܬܼܘܢܵܝܗܝ ܀", ":ܫܐܸ݂ܠ ܒܲܫܠܵܡܗܘܿܢ ܒܚܘܼܒܵܐ ܘܪ̈ܲܚܡܹܐ ܘܢܲܫܸܩ ܐܸܢܘܿܢ", "ܘܠܵܐ ܦܲܢܝܼܘܼ ܠܹܗ ܫܠܵܡܵܐ ܕܝܲܗ̣̄ܒܼ ܠܗܘܿܢ ܐܲܟܼܡܵܐ ܕܘܵܠܹ̇ܐ ܀", ":ܐܸܟܲܠ̣ܘ ܠܲܚܡܵܐ ܕܐܸܫܬܲܕܲܪ ܠܗܘܿܢ ܡ̣ܢ ܐܲܒܼܘܼܗܘܿܢ", "ܘܫܲܪܝܼܘ ܡܪܲܟܿܒܼܝܼܢ ܦܘܼܪ̈ܣܹܐ ܨܢܝܼܥܹ̈ܐ ܐܲܝܟ ܕܢܵܘܒܿܘܼܢܵܝܗܝ ܀", ":ܟܲܕܼ ܚܙ̣ܵܐܘܼܗܝ ܗ̄ܘ̣ܵܘ ܟܠܗܘܿܢ ܐܲܚܵܘ̈ܗܝ ܗܵܟܲܢ ܐܸܡ݂ܲܪܘ", "ܕܗܵܐ ܠܲܡ ܡܲܛܝܼ ܝܵܠܹ̇ܡ ܚܸܠܡܹ̈ܐ ܘܡ̇ܘܕܲܥ ܐ̄ܪ̈ܵܙܹܐ ܀", ":ܗܵܢܵܘ̇ ܝܵܪܬܵܐ ܕܒܲܣܝܼܡ ܪܹܝܚܹܗ ܩܕܼܵܡ ܝܵܠܘܿܕܹܗ", "ܢܢܲܛܪ ܐܸܒܼܠܹܗ ܒܓܼܵܘ ܣܵܚܪ̈ܵܬܲܢ ܘܲܩܕܼܵܡ ܐܲܒܼܘܼܗܝ ܀", ":ܗܵܢܵܘ̇ ܕܲܥܬܼܝܼܕܼ ܕܢܸܗܘܸܐ ܡ̇ܪܵܐ ܘܲܢܫܲܥܒܸܿܕܼ ܠܲܢ", "ܘܒܲܕܼܡܘܼܬܼ ܡ̇ܪܵܐ ܢܸܣܓܿܘܿܕܼ ܩܘܼܕܼܡ̇ܘܗܝ ܘܢܸܫܬܲܥܒܲܕܼ ܠܹܗ ܀", ":ܐܸܬܼܚܲܫܲܒܼܘ ܗ̄ܘ̣ܵܘ ܐܲܚܵܘ̈ܗܝ ܕܝܵܘܣܸܦ ܟܲܕܼ ܐܵܡ̇ܪܝܼܢ ܗ̄ܘ̣ܵܘ", "ܕܒܲܐܝܼܠܹܝܢ ܦܘܼܪ̈ܣܹܐ ܢܸܕܼܚܩܘܼܢܵܝܗܝ ܡ̣ܢ ܒܹܝܬܼ ܐܲܒܼܘܼܗܝ ܀", ":ܘܕܲܚ̣ܙܵܐ ܐܸܢܘܿܢ ܝܵܘܣܸܦ ܠܐܲܚܵܘ̈ܗܝ ܕܲܟܼܡܝܼܪܝܼܢ ܗ̄ܘ̣ܵܘ", "ܩ̣ܪܸܒ ܨܹܐܕܲܝܗܘܿܢ ܘܫܲܐܸܠ ܐܸܢܘܼܢ ܕܡ̇ܢ ܟܵܪܝܵܐ ܠܟܼܘܿܢ ܀", ":ܕܲܠܡܵܐ ܐܲܪܝܵܐ ܢܦ݂ܲܠ ܒܲܓܼܙܵܪܵܐ ܘܐܲܥܕܲܝܼ ܓܸܙܪܵܐ", "ܘܕܲܠܡܵܐ ܕܹܐܒܹ̈ܐ ܦܣܲܩ̣ܘ ܒܲܛ̈ܢܵܬܼܵܐ ܘܦܲܪܪܸܬܘܼ ܐܸܢܹܝܢ ܀", ":ܕܲܠܡܵܐ ܓܼܝܣܵܐ ܦܣܲܩ̣ ܡ̣ܢ ܥܵܢ̈ܵܐ ܘܲܕܼܒܲܪ ܘܐܸܙܲܠ", "ܘܡܸܛܠ ܗܵܕܹܐ ܕܲܗܘ̤ܵܬܼ ܝܵܘܡ̇ܢ ܗܵܐ ܟܲܪܝܵܐ ܠܟܼܘܿܢ ܀", ":ܠܵܐ ܐܸܟܼܪܸܐ ܠܟܼܘܿܢ ܐܸܢܗܘ̤ ܕܓܼܕܼܫܲܬ̤ ܗܵܕܹܐ ܥܸܠܬܼܵܐ", "ܕܐܝܼܬܼ ܒܹܝܬܼ ܐܲܒܼܘܼܢ ܥܘܼܬܼܪܵܐ ܪܲܒܵܐ ܕܠܵܐ ܡܸܣܬܲܝܲܟ ܀", ":ܙܲܠܝܼܠܵܐܝܼܬܼ ܦܩܲܪܘ ܙܲܠܝܼܠܹ̈ܐ ܒܗܵܢܵܐ ܫܲܪܒܵܐ", "ܘܲܙܥܝܼܦܵܐܝܼܬܼ ܡܦܲܢܹܝܢ ܗ̄ܘ̣ܵܘ ܠܹܗ ܦܸܬܼܓܼܵܡ ܥܵܘ̣ܠܵܐ ܀", ":ܒܲܪ ܓܼܢܵܒܼܬܵܐ ܠܡܵܢ ܡܡܲܠܸܠ ܐܲܢ̄ܬܿ ܩܵܠܹ̈ܐ ܚܢܝܼܓܹ̈ܐ", "ܕܡܸܛܠܵܬܼܵܟ ܗܵܐ ܡܸܬܿܬܿܥܝܼܩܝܼܢ ܥܸܣܪܵܐ ܓܼܒܼܪ̈ܝܼܢ ܀", ":ܩܪܝܼ ܠܗܘܿܢ ܠܚܸܠܡܹ̈ܐ ܗܵܢܘܿ݁ܢ ܕܲܚܠܲܡ̣ܐܼ ܒܟܼܠܗܘܿܢ ܝܵܘܡܲܝ̈ܟ", "ܘܲܢܦܲܨܘܿܢܵܟ ܡ̣ܢ ܐܘܼܠܨܵܢܹ̈ܐ ܕܗܵܐ ܡܲܛܝܼ ܠܵܟ ܀", ":ܪܗܸܛ ܝܼܗܘܼܕܼܵܐ ܘܲܫܡ݂ܲܛ ܣܲܝܦܵܐ ܐܲܝܟ ܕܢܡܝܼܬܼܝܼܘܼܗܝ", "ܘܪܘܼܒܹܝܠ ܛܲܝܸܒܼ ܓܘܼܒܵܐ ܣܦܝܼܩܵܐ ܕܢܸܣܬܲܬܲܪ ܒܹܗ ܀", "ܫܕܼܵܐܘܼܗܝ ܐܲܚܵܘ̈ܗܝ ܟܲܕܼ ܒܵܟ݂ܹ̇ܐ ܗ̄ܘ̣ܵܐ ܘܲܡܪܝܼܡ ܩܵܠܹܗ:", "ܕܡ̇ܢܵܐ ܥܸܒܼ̇ܕܹܿܬܼ ܘܡ̇ܢܵܐ ܗ̄ܝܼ ܣܲܟܼܠܘܼܬܼܗܝ ܕܗܵܐ ܦܪܲܥܬܿܘܿܢܵܢܝ ܀", ":ܨܲܠܝܼ ܝܵܘܣܸܦ ܒܐܸܫܬܹܿܗ ܕܓܼܘܼܒܵܐ ܘܲܩ̣ܪܵܐ ܠܡܵܪܹܗ", "ܕܵܐܹ̇ܝܢ ܒܩܘܼܫܬܵܐ ܕܘܼܢ ܟܹܐܢܵܐܝܼܬܼ ܒܹܝܬܼ ܠܝܼ ܘܠܲܐܚܲܝ̈ ܀", ":ܚܵܪ̣ ܗ̄ܘ̣ܵܐ ܝܵܘܣܸܦ ܠܪܵܘܡ̇ܐ ܘܥܘܼܡܩܵܐ ܘܠܲܝܬܿ ܕܲܡܥܲܕܲܪ", "ܘܗܵܐ ܬܲܓܵܪܹ̈ܐ ܐܸܬܿܛܲܝܲܒܼܘ ܠܹܗ ܡ̣ܢ ܐܲܠܵܗܵܐ ܀", ":ܗܝ̤ ܟܹܐܢܘܼܬܼܵܐ ܛܲܝܒܲܬ̤ ܐܸܢܘܿܢ ܠܐܲܦܲܝ̈ ܓܘܼܒܵܐ", "ܕܢܹܐܬܼܘܿܢ ܢܦܲܝܓܼܘܼܢ ܬܲܡ̇ܢ ܛܲܗܪܵܐ ܡܸܛܠܵܬܹܗ ܀", ":ܩ̣ܪܸܒܼܘ ܬܲܓܵܪܹ̈ܐ ܠܐܲܦܲܝ̈ ܓܘܼܒܵܐ ܘܐܲܩܲܪܘ ܛܲܗܪܵܐ", "ܪܗܸܛܘ̣ ܣܵܪ̈ܘܿܚܹܐ ܠܐܲܦܲܝ̈ ܓܘܼܒܵܐ ܕܢܸܙܘܿܢ ܐܸܢܘܿܢ ܀", ":ܐܲܣܩܘܼܗܝ ܠܝܵܘܣܸܦ ܡ̣ܢ ܓܵܘ ܓܘܼܒܵܐ ܘܕܲܒܼܪܘܼܗܝ ܘܐܸܙܲܠܘ̣", "ܘܫܲܪܝܼܘ ܒܵܥܹ̇ܝܢ ܠܘܸܝܵܐ ܒܐܘܼܪܚܵܐ ܕܢܹܐܙܲܠ ܥܲܡܗܘܿܢ ܀", ":ܩ̣ܪܸܒܼܘ ܣܵܪ̈ܘܿܚܹܐ ܠܘܵܬܼ ܬܲܓܵܪܹ̈ܐ ܘܫܲܐܸܠܘ ܐܸܢܘܿܢ", "ܕܐܸܢ ܒܵܥܹ̇ܝܢ ܐ̄ܢܬܿܘܿܢ ܥܲܒܼܕܵܐ ܠܡܸܙܒܲܢ ܐܝܼܬܼ ܗ̄ܘ̣ ܨܹܐܕܲܝܢ ܀", ":ܛܲܠܝܵܐ ܥܠܲܝܡܵܐ ܕܫܲܦܝܼܪ ܚܸܙܘܹܗ ܘܲܪܓܼܝܼܓܼ ܣܲܓܿܝܼ", "ܕܚܲܟܿܝܼܡ ܘܝܵ̇ܕܲܥ ܠܲܡܫܲܡܵܫܘܼ ܥܒܝܼܪܵܐ ܘܐ̄ܢܵܫܵܐ ܀", ":ܡܲܝܬܹܿܝܢܲܢ ܠܹܗ ܘܚܵܙܹ̇ܝܢ ܐ̄ܢܬܿܘܿܢ ܠܹܗ ܩܘܿܨܘܼܢ ܛܝܼܡܵܘ̈ܗܝ", "ܗܲܒܼܘ ܠܲܢ ܛܝܼܡܹ̈ܐ ܘܲܕܼܒܲܪܘ ܥܲܒܼܕܵܐ ܘܙܸܠܘ ܒܲܫܠܵܡܵܐ ܀", ":ܪܗܸܛܘ̣ ܡܲܪ̈ܲܚܹܐ ܥܲܠ ܡܲܟܿܝܼܟܼܵܐ ܕܲܢܙܲܒܿܢܘܼܢܵܝܗܝ", "ܐܲܝܟ ܡ̇ܐ ܕܲܪܗܸܛܘ ܐܵܦ ܝܗ̄ܘܼܕܵܝܹ̈ܐ ܥܲܠ ܦܵܪܘܿܩܲܢ ܀", ":ܣܲܓܿܝܼ ܕܵܡܹ̇ܐ ܫܲܪܒܹܿܗ ܕܝܵܘܣܸܦ ܠܲܕܼܦܵܘܿܩܲܢ", "ܕܟܲܕܼ ܠܵܐ ܐܲܣܟܸܿܠ ܬܠܵܐ̣ܘܼܗܝ ܒܝܼܫܹ̈ ܠܥܸܠ ܡ̣ܢ ܩܲܝܣܵܐ ܀", ":ܚܲܪܡ̇ܢܵܐܝܼܬܼ ܣܥ݂ܲܪܘ ܡܲܪ̈ܵܚܹܐ ܒܗܵܘ̇ ܬܲܡܝܼܡܵܐ", "ܘܲܕܼܠܵܐ ܚܵܘܣܵܢ ܨܵܕܼܘ ܗ̄ܘ̣ܵܘ ܘܐܲܝܬܿܝܘܼܗܝ ܨܹܝܕܼ ܬܲܓܵܪܹ̈ܐ ܀", ":ܚܙ̣ܵܘ ܬܲܓܵܪܹ̈ܐ ܠܫܘܼܦܪܹܗ ܕܝܵܘܣܸܦ ܘܐܸܬܼܪܲܓܼܪܲܓܼܘ ܠܹܗ", "ܟܲܕܼ ܣܵܒܲܪܝܼܢ ܗ̄ܘ̣ܵܘ ܕܟܸܣܦܵܐ ܣܲܓܿܝܼ ܒܵܥܹ̇ܝܢ ܗ̄ܘ̣ܵܘ ܒܹܗ ܀", ":ܥܢ̣ܵܘ ܡܲܪ̈ܵܚܹܐ ܕܥܸܣܪܝܼܢ ܕܟܸܣܦܵܐ ܒܵܥܹ̇ܝܢܲܢ ܒܹܗ", "ܘܠܵܐ ܣܲܓܿܝܼܐܝܼܢ ܐܘܼܟܼܠܵܐ ܗ̄ܘ̣ ܕܝܵܘܡ̇ܐ ܗܲܒܼܘܼܢ ܘܣܲܒܼܘܼܢ ܀", ":ܡ̣ܢ ܕܲܚܙ̣ܵܐ ܗ̄ܘ̣ܵܐ ܝܵܘܣܸܦ ܛܲܠܝܵܐ ܕܗܵܕܹܐ ܦܣܲܩ̣ܘ ܠܹܗ", "ܘܡܸܬܼܢܲܟܼܪܸܐ ܠܹܗ ܡ̣ܢ ܒܹܝܬܼ ܐܲܒܼܘܼܗܝ ܘܡ̣ܢ ܒܹܝܬܼ ܐܲܚܵܘ̈ܗܝ ܀", ":ܒܪܲܟ ܗ̄ܘ̣ܵܐ ܘܲܣܓܸܕܼ ܩܘܼܕܼܡܲܬܼ ܐܲܚܵܘ̈ܗܝ ܟܲܕܼ ܒܵܟܹ̇ܐ ܗ̄ܘ̣ܵܐ", "ܘܫܵܦ̈ܥܵܢ ܕܸܡܥܵܘ̈ܗܝ ܥܲܠ ܟܲܬܼܦܵܬܼܗܘܿܢ ܘܒܼܵܥܹܐ ܡܸܢܗܘܿܢ ܀", ":ܐܹܡܘܼܬܼ ܗܵܪܟܵܐ ܡ̣ܢ ܐܝܼܕܲܝ̈ܟܿܘܿܢ ܒܗܵܢ ܥܸܕܵܢܵܐ", "ܘܠܵܐ ܐܸܙܕܲܒܲܢ ܘܐܸܗܘܸܐ ܥܲܒܼܪܵܐ ܒܒܹܝܬܼ ܢܘܼܟܼܪ̈ܵܝܹܐ ܀", ":ܡ̇ܘܡܸܐ ܐ̄ܢܵܐ ܠܟܼܘܿܢ ܒܗܵܘ̇ ܐܲܠܵܗܵܐ ܕܒܝܹܬܼ ܐܲܒܼܪܵܗܵܡ", "ܠܵܐ ܬܫܲܕܿܪܘܼܢܵܢܝ ܠܐܲܬܼܪ̈ܵܘܵܬܼܵܐ ܕܠܵܐ ܡܕܲܪܲܫ ܐ̄ܢܵܐ ܀", "ܡܸܛܠ ܝܲܥܩܘܿܒܼ ܗܵܐ ܟܲܪܝܵܐ ܠܝܼ ܕܫܵܒܹ̇ܩ ܐ̄ܢܵܐ ܠܹܗ:", "ܘܓܼܵܥ̇ܝܵܐ ܥܠܲܝܟܿܘܿܢ ܐܵܦ ܣܲܝܒܲܘܼܬܹܗ ܘܛܲܠܝܘܼܬܼܝ ܥܲܡܹܗ ܀", ":ܪܘܼܒܹܝܠ ܒܘܼܟܼܪܵܐ ܝܵ̇ܕܪܬܵܐ ܪܚܝܼܡܵܐ ܚܘܼܣ ܥܲܠ ܐܲܚܘܼܟ", "ܘܠܵܐ ܬܲܚܬܼܘܼܢܵܝܗܝ ܠܐܲܒܼܘܼܢ ܣܵܒܼܵܐ ܒܒܼܝܼܫܬܵܐ ܠܲܫܝܘܿܠ ܀", ":ܫܸܡܥܘܿܢ ܫܡܲܥܲܝܢܝ ܘܚܘܼܣ ܥܲܠ ܐܲܚܘܼܟ ܒܗܵܢ ܥܸܕܵܢܵܐ", "ܘܠܵܐ ܐܸܙܕܲܒܲܢ ܘܐܸܗܘܸܐ ܥܲܒܼܕܵܐ ܠܒܹܝܬܼ ܢܘܼܟܼܪ̈ܵܝܹܐ ܀", ":ܝܗ̄ܘܼܕܼܵܐ ܙܪܝܼܙܵܐ ܘܓܼܘܼܪܝܵܐ ܕܐܲܝܵܐ ܢܛܘܼܠܘܼܢ ܪ̈ܲܚܡܲܝܟ", "ܘܠܵܐ ܬܥܝܼܩܘܼܢܵܝܗܝ ܠܐܲܒܼܘܼܢ ܣܵܒܼܵܐ ܒܒܼܝܼܫܬܵܐ ܩܫܝܼܬܼܵܐ ܀", ":ܣܲܚܦܹܗ ܪܘܼܒܹܝܠ ܕܲܚܩܹܗ ܫܸܡܥܘܿܢ ܙܥܲܩ̣ ܒܹܗ ܝܗ̄ܘܼܕܵܐ", "ܐܵܦ ܢܲܦܬܵܠܝ ܛܲܝܸܒܼ ܘܐܲܝܬܿܝܼ ܦܟܼܵܪܹ̈ܐ ܠܐܝܼܕܼܵܘ̈ܗܝ ܀", ":ܙܒܼܘܼܠܘܿܢ ܐܸܵܡܲ݁ܪ ܕܠܵܐ ܡܸܬܼܒܲܥ̈ܝܵܢ ܣܘܿܓܼܠܵܐ ܕܡܸܠܹ̈ܐ", "ܦܘܼܟܼܪܘܼܗܝ ܠܛܲܠܝܵܐ ܘܐܲܫܠܡܘܼܢܵܝܗܝ ܘܦܘܼܫܘܼܢ ܡܸܢܹܗ ܀", ":ܡ̣ܢ ܕܲܚܙ̣ܵܐ ܗ̄ܘ̣ܵܐ ܝܵܘܣܸܦ ܛܲܠܝܵܐ ܕܠܲܝܬܿ ܬܘܼܒܼ ܡܸܠܹ̈ܐ", "ܬܠ̣ܵܐ ܗ̄ܘ̣ܵܐ ܥܲܝܢܵܘ̈ܗܝ ܠܐܲܦܲܝ̈ ܪܵܘܡ̇ܐ ܘܗܵܟܲܢ ܐܸܡ̣ܲܪ ܀", ":ܡܲܢ ܕܹܝܢ ܥܲܒܼ݂ܕܲܢܝ ܐܲܝܟ ܦܵܪܲܚܬܼܵܐ ܩܲܠܝܼܠ ܓܸܦܹ̈ܐ", "ܘܦܸܪܚܹ̇ܬܼ ܘܫܲܪܹܝܬܼ ܘܲܚܙܹ̇ܬܼ ܝܘܼܩܢܵܐ ܕܗܵܝ̇ ܣܲܝܒܲܘܼܬܼܵܐ ܀", ":ܡܲܢ ܕܹܝܢ ܝܲܗ̣̄ܒ ܠܝܼ ܩܵܠܵܬ ܕܪܲܥܡܵܐ ܕܚܲܣܝܼܢ ܡ̣ܢ ܟܠ", "ܘܲܩܥܹ̇ܝܬܼ ܡ̣ܢ ܫܹܠܝ ܘܲܫܡ݂ܲܥ ܐܲܒܼܘܼܢ ܩܵܠ ܪ̈ܘܼܥܵܡܲܝ ܀", ":ܡܲܢ̣ܘܼ ܢܹܐܙܲܠ ܢܲܦܸܠ ܒܐܸܕܼܡܵܗ̇ ܕܗܵܝ̇ ܣܲܝܒܿܘܼܬܼܵܐ", "ܕܗܵܐ ܒܲܪ ܢܸܕܪ̈ܲܝܟ ܗܵܐ ܡܸܬܿܛܲܪܲܦ ܒܐܲܢܼܪ̈ܵܘܵܬܼܵܐ ܀", ":ܡܲܢ̣ܘܼ ܩܵܪܸܒܼ ܠܪܵܘܡ̇ܐ ܪܲܒܵܐ ܕܙܲܠܝܼܠܘܼܬܼܵܐ", "ܘܲܡܚܵܙܹܐ ܠܵܗ̇ ܠܗܵܝ̇ ܟܘܿܬܿܝܼܢܵܐ ܩܕܼܵܡ̇ܘܗܝ ܕܝܲܥܩܘܼܒܼ ܀", ":ܫܩ݂ܲܠܘ ܣܵܪ̈ܘܿܚܹܐ ܠܟܼܘܿܬܿܝܼܢ ܝܵܘܣܸܦ ܘܲܢܟ݂ܲܣܘ ܓܲܕܼܝܵܐ", "ܘܲܠܟܼܘܿܬܿܝܼܢܵܐ ܦܲܠܦܲܠܘܗ̇ ܒܲܕܼܡ̇ܐ ܘܫܲܕܿܪܘܼܗ̇ ܠܐܲܒܼܘܼܗܝ ܀", ":ܟܲܕܼ ܥܸܠܲܬ̤ ܗ̄ܘ̣ܵܬܼ ܗܵܒ̇ ܟܘܿܬܿܝܼܢܵܐ ܩܕܼܵܡ̇ܘܗܝ ܕܝܲܥܩܘܿܒܼ", "ܘܐܸܡ݂ܲܪܘ ܗ̄ܘ̣ܵܘ ܠܹܗ ܣܲܒܼ ܐܸܫܬܵܘܕܲܥ ܠܵܟ ܟܘܿܬܿܝܼܢܵܐ ܀", ":ܐܸܢ ܕܲܒܼܪܵܟ ܗ̄ܝܼ ܘܐܸܢ ܕܚܲܒܿܝܼܒܼܵܟ ܠܵܐ ܝܵ̇ܕܲܥܝܼܢܲܢ", "ܕܲܒܼܓܼܵܘ ܚܘܼܪܒܐ ܚܢܲܢ ܐܸܫܟܲܚܢܵܗ̇ ܟܲܕܼ ܦܵܗܹ̇ܝܢܲܢ ܀", ":ܡܸܕܼܡ̇ܐ ܠܟܼܘܿܬܿܝܼܢ ܝܵܘܣܸܦ ܠܵܐ ܝܵܕܼܥ̇ܝܼܢܲܢ", "ܘܐܸܠܘܼܗܵܕܿܐ ܗ̄ܝܼ ܠܵܐ ܬܸܬܼܚܲܡܲܬܼ ܥܲܠ ܕܣܲܒܲܪܢܵܟ ܀", ":ܚܙ̣ܵܐ ܗ̄ܘ̣ܵܐ ܝܲܥܩܘܿܒܼ ܠܟܼܘܿܬܿܝܼܢ ܝܵܘܣܸܦ ܕܒܲܕܼܡ̇ܐ ܨܒܼܝܼܥܵܐ", "ܘܐܲܚܕܹܿܗ ܓܘܼܢܚܵܐ ܘܐܲܝܠܸܠ ܘܲܒܼܟܼܵܐ ܡܲܪܝܼܪܵܐܝܼܬܼ ܀", ":ܡܲܢ̣ܘܼ ܬܲܒܿܪܹܗ ܠܚܘܼܛܪܵܐ ܕܣܲܝܒܿܘܼܬܼܝ ܣܵܡܹ̇ܟ ܠܐܲܒܼܘܼܗܝ", "ܕܢܸܦܠܹ̇ܬܼ ܡܸܟܹܿܝܠ ܘܠܲܝܬܿ ܬܘܼܒܼ ܕܐܵܚܹ̇ܕܼ ܘܲܡܥܲܕܿܪ ܠܝܼ ܀", ":ܡܲܢ̣ܘܼ ܕܲܥܸܟ ܫܪܵܓܼܵܐ ܕܐܲܒܼܘܼܗܝ ܕܲܦܠܸܐ ܢܘܼܗܪܹܗ", "ܘܲܒܼܟܲܪܝܘܼܬܹܗ ܡܸܬܿܬܲܩܲܠ ܐ̄ܢܵܐ ܐܲܝܟ ܕܲܒܼܚܸܫܟܵܐ ܀", ":ܡܲܢ̣ܘܼ ܩܲܛܦܹܗ ܠܦܸܩܚܵܐ ܪܓܼܝܓܼܵܐ ܕܒܲܣܝܼܡ ܪܹܚܹܗ", "ܘܲܓܼܕܲܠ ܝܲܗ̣̄ܒ ܠܝܼ ܟܠܝܼܠܵܐ ܕܟܼܘܼ̈ܒܹܿܐ ܒܟܼܠܗܘܿܢ ܝܵܘܡܲܝ̈ ܀", ":ܡܲܢ̣ܘܼ ܢܩ݂ܲܫ ܠܝܼ ܓܢܘܿܢܵ ܕܐܸܒܼܠܵܐ ܒܗܵܢܵܐ ܙܲܒܼܢܵܐ", "ܘܲܚܠܵܦ ܪܸܩܕܼܵܐ ܗܵܐ ܡܲܪܩܸܕܼ ܐ̄ܢܵܐ ܘܲܡܒܲܟܸܿܐ ܐ̄ܢܵܐ ܀", ":ܣܕܲܩ ܗ̄ܘ̣ܵܐ ܡ̇ܐܢܵܘ̈ܗܝ ܘܲܠܒܸ݂ܫ ܣܲܩܵܐ ܘܝܼܬܼܒܼ ܒܐܸܒܼܠܵܐ", "ܘܲܦܪ݂ܲܣ ܩܕܼܵܡ̇ܘܗܝ ܠܟܼܘܿܬܼܝܼܢ ܝܵܘܣܸܦ ܘܡܸܬܼܝܒܲܩܸܐ ܒܵܗ̇ ܀", ":ܐܲܝܟܲܢ ܐܸܣܒܲܪ ܥܲܠ ܡܲܦܲܩܬܵܟ ܠܵܐ ܝܵ̇ܕܲܥ ܐ̄ܢܵܐ", "ܘܒܲܐܝܠܹܝܢ ܦܘܼܪ̈ܣܹܐ ܦܪܲܫܬܿ ܒܲܪ ܢܸܕܼܪ̈ܲܝ ܡ̣ܢ ܒܹܝܬܼ ܐܲܒܼܘܼܟ ܀", ":ܐܸܢ ܗܘ̤ ܕܐܲܝܵܐ ܬܲܒܼܪܵܟ ܒܐܘܼܪܚܵܐ ܠܵܐ ܫܲܪܝܼܪܵܐ", "ܕܥܲܡ ܟܘܿܬܿܝܼܢܵܟ ܐܵܦ ܥܲܠ ܡ̇ܘܬܵܟ ܥܲܠ ܐܸܬܼܒܲܕܲܩ ܀", ":ܕܲܠܡܵܐ ܕܓܼܣܵܐ ܦܲܪܫܹܗ ܠܲܪܘܼܡܝ ܡ̣ܢ ܒܹܝܬܼ ܐܲܒܼܘܼܗܝ", "ܘܠܵܐ ܐܸܫܬܿܡܥܲܬ̤ ܕܐܸܬܵܐ ܓܼܝܣܵܐ ܠܐܲܬܼܪܵܐ ܗܵܢܵܐ ܀", ":ܕܲܠܡܵܐ ܚܣܵܡܵܐ ܦܲܪ̣ܫܹܗ ܠܚܲܒܿܝܼܒܼܝ ܡ̣ܢ ܒܹܝܬܼ ܐܲܒܼܘܼܗܝ", "ܐܝܼܬܼ ܬܘܼܟܼܠܵܢܵܐ ܥܲܠ ܟܹܐܢܘܼܬܼܵܐ ܕܬܼܵܒܼ̇ܥܵܐ ܕܝܼܠܵܗ̇ ܀", ":ܫܲܕܲܪ ܝܼܥܩܘܿܒܼ ܘܐܲܝܬܿܝܼ ܠܲܒܼܢܵܘ̈ܗܝ ܡ̣ܢ ܠܘܵܬܼ ܥܵܢܵܐ", "ܘܫܲܐܸܠ ܐܸܢܘܿܢ ܡܸܛܠ ܝܵܘܣܸܦ ܕܡ̇ܢܵܐ ܓܲܕܼܫܹܗ ܀", ":ܓܲܙ̣ ܗ̄ܘ̣ܵܐ ܘܲܫܕܼܵܐ ܚܸܘܵܪ̈ܵܬܹܗ ܩܕܼܵܡ ܥܲܝܢܲܝ̈ܗܘܿܢ", "ܟܲܕܼ ܒܵܟܹ̇ܐ ܗ̄ܘ̣ܵܐ ܘܡܸܬܼܟܲܫܲܦ ܗ̄ܘ̣ܵܐ ܘܒܼܵܥܹ̇ܐ ܡܸܢܗܘܿܢ ܀", ":ܡ̇ܘܡܸܐ ܐ̄ܢܵܐ ܠܟܼܘܿܢ ܒܗܵܘ̇ ܐܲܠܵܗܵܐ ܕܠܵܐ ܡܸܬܿܕܲܓܼܠ", "ܕܡ̇ܢܵܐ ܓܼܕܫܹܗ ܠܝܵܘܸܣܦ ܕܐܸܬܼܵܐ ܨܹܝܕܼ ܡܲܪܥܝܼܬܼܵܐ ܀", ":ܥܢ̣ܵܐܘܼܗܝ ܗܸܢܘ̣ܿܢ ܟܲܕܼ ܒܵܪܹܝܢ ܗ̄ܘ̣ܵܘ ܕܲܓܵܠܵܐܝܼܬܼ", "ܘܲܒܼܡܵܘ̈ܡܵܬܼܵܐ ܡܸܬܼܚܲܫܚܝܼܢ ܠܹܗ ܕܠܵܐ ܝܵ̇ܕܲܥܝܼܢܲܢ ܀", ":ܥܵܘܠܵܐܝܼܬܼ ܒܵܟܹ̇ܝܢ ܐܸܢܘܿܢ ܩܕܼܵܡ ܐܲܒܼܘܼܗܘܿܢ", "ܘܗܲܝܡܸܢ ܐܸܢܘܿܢ ܝܲܥܩܘܿܒܼ ܣܵܒܼܵܐ ܕܠܵܐ ܝܵ̇ܕܲܥܝܼܢܲܢ ܀", ":ܠܬ̣ܵܐ ܗ̄ܘ̣ܵܐ ܝܲܥܩܘܿܒܼ ܥܲܝܢܵܘ̈ܗܝ ܘܚܵܪ̣ ܗ̄ܘ̣ܵܐ ܠܐܲܦܲܝ̈ ܪܵܘܡ̇ܐ", "ܘܲܡܨܲܠܸܐ ܗ̄ܘ̣ܵܐ ܩܕܼܵܡ ܐܲܠܵܗܵܐ ܘܒܼܵܥܹ̇ܐ ܡܸܢܹܗ ܀", ":ܐܲܢ̄ܬܿ ܐܲܠܵܗܵܐ ܥܵܢܹ̇ܐ ܠܟܹܐܢܹ̈ܐ ܐܲܝܟ ܛܲܝܒܿܘܼܬܹܗ", "ܥܢܝܼܘܗܝ ܐܲܢ̄ܬܿ ܠܲܪܚܘܼܡܝ ܐܵܦ ܢܲܛܲܪܲܝܗܝ ܐܲܝܟܵܐ ܕܐܝܼܬܼܵܘܗܝ ܀", ":ܦܪܘܿܣ ܠܹܗ ܟܸܢܦܵܟ ܕܢܸܣܬܲܬܲܪ ܒܹܗ ܡ̣ܢ ܢܸܟܼܝܵܢܹ̈ܐ", "ܘܥܲܕܼ ܩܲܝܵܡ ܐ̄ܢܵܐ ܐܲܫܘܵܢܝ ܕܐܸܚܙ̣ܐ ܩܢܘܿܡܹܗ ܦܲܬܝܵܐ ܀", ":ܥܲܕܼܠܵܐ ܐܸܚܘܿܬܼ ܠܘܵܬܼ ܥܲܢܝܼ̈ܕܹܐ ܐܲܫܘܵܢܝ ܕܐܸܚܙܹܝܘܗܝ", "ܘܐܹܣܝܼܡ ܣܸܦܘܵܬܼܝ ܥܲܠ ܣܸܦܘܿܬܹܗ ܘܗܵܝܕܹܿܝܢ ܐܹܡܘܼܬܼ ܀", ":ܥܲܠ̣ܘ ܬܲܠܵܪܹ̈ܐ ܠܒܹܝܬܼ ܡܸܨܪ̈ܵܝܹܐ ܘܝܵܘܣܸܦ ܥܲܡܗܘܿܢ", "ܟܲܕܼ ܚܵܕܹܝܢ ܗ̄ܘ̣ܵܘ ܘܡܸܬܿܕܲܡܪܝܼܢ ܗ̄ܘ̣ܵܘ ܡܸܛܠܵܬܹܗ ܀", ":ܫܲܝܢܵܐ ܚܙ݂ܲܩ ܒܵܗ̇ ܒܐܘܼܪܚܲܢ ܡ̣ܢ ܗܵܘ̇ ܝܵܘܡ̇ܐ", "ܕܗܵܢܵܐ ܥܲܒܼܕܵܐ ܕܐܸܣܬܲܩܒܲܠ ܠܲܢ ܕܢܹܐܙܲܠ ܥܲܡܲܢ ܀", ":ܥܒܼܵܕܵܘ̈ܗܝ ܕܡ̇ܪܝܵܐ ܐܝܼܬܼ ܒܲܠܝܘܼܬܹܗ ܕܗܵܢܵܐ ܛܲܠܝܵܐ", "ܕܡܸܬܼܢܲܛܪܝܼܢܲܢ ܡ̣ܢ ܢܸܟܼܝܵܢܹ̈ܐ ܡܸܛܠܵܬܹܗ ܀", ":ܕܠܵܐ ܗܘ̤ܵܐ ܥܲܒܼܕܵܐ ܗ̄ܘ̣ ܚܢܲܢ ܝܵܕܼܥ̇ܝܼܢܲܢ ܫܲܪܝܼܪܵܐܝܼܬܼ", "ܘܠܵܐ ܘܵܠܹ̇ܐ ܠܹܗ ܕܒܲܕܡܘܼܬܼ ܥܲܒܼܕܸܵܐ ܢܸܫܬܲܥܒܲܕܼ ܠܹܗ ܀", ":ܥܲܠ̣ܘ ܬܲܓܼܵܪܹ̈ܐ ܠܲܩܕܼܵܡ ܝܵܘܣܸܦ ܘܲܒܼܥ̣ܵܘ ܡܸܢܹܗ", "ܕܐܲܟܼܘܿܠ ܝܵܘܣܸܦ ܘܐܸܫܬܲܝ ܥܲܡܲܢ ܘܐܲܥܒܲܪ ܐܸܒܼܠܵܐ ܀", ":ܠܵܐ ܬܸܟܼܪܸܐ ܠܵܟ ܡܸܛܠ ܙܲܒܼܢܵܐ ܕܐܸܣܬܲܩܒܲܠ ܠܵܟ", "ܕܒܲܪ ܚܹܐܪܹ̈ܐ ܐܲܢ̄ܬܿ ܘܠܵܘ ܦܠܼܓܼܝܼܢܲܢ ܐܵܦ ܥܲܠ ܗܵܕܹܐ ܀", ":ܢܦܲܩ̣ ܦܘܼܛܝܼܦܵܪ ܘܲܚܙ̣ܵܝܗܝ ܠܝܵܘܣܸܦ ܨܹܝܕܼ ܬܲܓܵܪܹ݁ܐ", "ܘܐܸܬܼܪܲܓܼܪܲܓܼ ܠܹܗ ܠܫܘܼܦܪܹܗ ܦܲܐܝܵܐ ܘܫܲܪܝܼ ܕܢܹܐܡܲܪ ܀", ":ܕܲܠܡܵܐ ܥܲܒܼܕܵܐ ܗ̄ܘ̣ ܗܵܢܵܐ ܛܲܠܝܵܐ ܗܲܒܼܘܼܢܵܝܗܝ ܠܝܼ", "ܘܐ̄ܢܵܐ ܝܵܗܹ̇ܒܼ ܐ̄ܢܵܐ ܛܝܼܡܵܘ̈ܗܝ ܣܲܓܿܝܼ ܒܚܲܕܼܘܵܐ ܪܲܒܵܐ ܀", ":ܐ̄ܡܲܪܘ ܬܲܓܵܪܹ̈ܐ ܕܐܸܢ ܗܘ̤ ܕܨܵܒܹ̇ܐ ܕܢܹܐܙܲܠ ܥܲܡܵܟ", "ܡ̇ܢ ܟܵܠܹ̇ܐ ܠܹܗ ܥܸܣܪܝܼܢ ܕܟܸܣܦܵܐ ܗ̄ܘ̣ ܢܹܐܙܲܠ ܥܲܡܵܟ ܀", ":ܫܩܲܠܘ̣ ܬܲܓܵܪܹ̈ܐ ܛܝܼܡܵܘ̈ܗܝ ܕܝܵܘܣܸܦ ܡ̣ܢ ܦܘܿܛܝܼܦܵܪ", "ܘܲܩ̣ܪܸܒܼܘ ܨܹܐܕܼܵܘܗܝ ܘܲܡܢܲܫܩܝܼܢ ܠܹܗ ܘܒܼܵܥܹ̇ܝܢ ܡܸܢܹܗ ܀", ":ܠܵܐ ܬܸܟܼܪܸܐ ܠܵܟ ܝܵܘܣܸܦ ܛܲܠܝܵܐ ܡܸܛܠ ܗܵܕܹܐ", "ܘܠܵܐ ܬܸܬܼܚܲܡܲܬܼ ܕܲܫܩ݂ܲܠܢ ܛܝܼܡܲܝ̈ܟ ܕܲܨܪܝܼܟܼܝܼܢܲܢ ܀", ":ܐܸܡ̣ܲܪ ܝܵܘܣܸܦ ܐܘܿ ܬܲܓܼܵܪܹ̈ܐ ܙܸܠܘ ܒܲܫܠܵܡܵܐ", "ܡ̇ܪܝܵܐ ܢܒܲܪܸܟ ܡܲܪ̈ܗܵܛܲܝܟܿܘܿܢ ܥܕܲܡ̇ܐ ܠܥܵܠܲܡ ܀", ":ܗ̤ܝ ܟܹܐܢܘܼܬܼܵܐ ܩܪܵܬ̤ ܠܦܘܿܛܝܼܦܵܪ ܡ̣ܢ ܓܵܘ ܒܲܝܬܹܿܗ", "ܕܢܹܐܬܸܐ ܘܢܸܙܒܸܿܢ ܥܲܒܼܕܵܐ ܕܡܲܡܐܠܸܟ ܥܲܠ ܡܸܨܪ̈ܵܝܹܐ ܀", ":ܕܒܲܪ̣ ܦܘܿܛܝܼܦܵܪ ܥܲܒܼܕܵܐ ܘܲܢܦܼ݂ܩ ܡ̣ܢ ܒܹܝܬܼ ܫܘܼܩܹ̈ܐ", "ܘܐܲܫܠܸܡ ܒܐܝܼܕܹܗ ܟܠܹܗ ܒܲܝܬܹܿܗ ܠܲܡܕܲܒܵܪܘܼ ܀", ":ܝܲܗ̣̄ܒܼܠܹܗ ܘܙܲܗܪܹܗ ܕܟܼܠܹܗ ܓܲܙܹܗ ܕܫܲܠܝܼܛ ܗ̄ܘ̣ܵܐ ܒܹܗ", "ܕܲܚܙܝܼ ܘܕܲܒܲܪ ܚܲܟܿܝܼܡܵܐܝܼܬܼ ܐܲܝܟ ܨܸܒܼܝܵܢܵܟ ܀", ":ܪܗܸܛ ܗ̄ܘ̣ܵܐ ܘܣܲܒܲܪ ܠܲܒܼܢܲܝ̈ ܒܲܝܬܹܿܗ ܟܲܕܼ ܐܵܡܲ݁ܪ ܠܗܘܿܢ", "ܕܬܼܵܘ ܦܘܼܩܘ ܘܲܚܙܵܘ ܥܲܒܼܕܵܐ ܦܲܐܝܵܐ ܕܐܸܣܬܲܩܒܲܠ ܠܲܢ ܀", ":ܫܲܦܝܼܪ ܚܸܙܘܹܗ ܘܲܦܠܸܐ ܓܵܘܢܹܗ ܡܗܝܼܪ ܦܲܪܨܘܿܦܹܗ", "ܠܘܲܪܕܵܐ ܕܵܡܹ̇ܐ ܘܲܠܫܘܿܫܲܢܹ̈ܐ ܒܙܲܒܼܢܲܝ̈ ܢܝܼܣܵܢ ܀", "ܚܙܵܬ̤ ܫܵܛܝܼܬܼܵܐ ܠܫܘܼܦܪܹܗ ܕܝܵܘܣܸܦ ܘܐܸܬܼܪܲܓܼܪܓܲܬ̤ ܠܹܗ:", "ܘܒܲܕܼܡܘܼܬܼ ܢܘܼܪܵܐ ܣܸܦܲܬ̤ ܗ̄ܘ̣ܵܬܼ ܒܵܗ̇ ܪܸܓܲܬܼ ܦܲܓܼܪܹܗ ܀", ":ܐܲܝܟ ܐܲܪܝܘܿܬܼܵܐ ܫܸܘܪܲܬ̤ ܥܲܠ ܬܲܡܝܼܡܵܐ", "ܠܲܡܢܲܟܵܬܼܘܼ ܦܲܓܼܪܹܗ ܘܢܲܦܫܹܗ ܒܙܲܠܝܼܠܘܼܬܼܵܗ̇ ܀", ":ܕܼܚܠܲܬ̤ ܥܲܝܢܵܢ̈ܗ̇ ܒܚܸܟܼܠܵܐ ܨܕܼܝܼܕܼܵܐ ܕܢܲܗܝܼܪ ܣܲܓܿܝܼ", "ܘܓܸܕܼܠܲܬ̤ ܪܹܫܵܗ̇ ܒܐܘܼܡ̇ܢܘܼܬܼܵܐ ܘܩܵܡܲܬ̤ ܩܘܼܕܼܡ̇ܘܗܝ ܀", ":ܡܲܪܩܲܬ̤ ܓܘܼܫܡܵܗ̇ ܣܵܡܲܬ̤ ܪܹܝܚܵܗ̇ ܘܲܬܼܠܵܬ̤ ܕܲܗܒܼܵܐ", "ܘܩܵܡܲܬ̤ ܩܘܼܡ̇ܘܗܝ ܕܠܵܐ ܟܘܼܚܵܕܼܵܐ ܒܙܲܠܝܼܠܘܼܬܼܵܐ ܀", ":ܠܸܒܲܫܲܬ̤ ܒܘܼܨܵܐ ܥܲܡ ܫܹܐܪ̈ܝܹܐ ܬܠܵܬܼ ܗܲܡܢܝܼܪܹ̈ܐ", "ܘܬܸܪܨܲܬ̤ ܠܩܘܼܒܼܠܹܗ ܘܲܡܫܲܓܿܫܵܐ ܠܹܗ ܟܲܕܼ ܐܵܡܪܵܐ ܠܹܗ ܀", ":ܚܘܼܪ ܒܝܼ ܝܵܘܣܸܦ ܕܫܲܦܝܼܪܵܐ ܐ̄ܢܵܐ ܘܛܵܒܼ ܦܲܐܝܵܐ ܐ̄ܢܵܐ", "ܘܲܪܓܼܝܼܓܼܵܐ ܐ̄ܢܵܐ ܘܲܛܥܝܼ ܥܲܡܵܟ ܘܲܕܼܒܹܝܬܼ ܐܲܒܼܘܼܟ ܀", ":ܩܪܵܬܹܗ ܕܢܹܐܟܼܘܿܠ ܘܠܵܐ ܒܸܣܡܲܬ̤ ܠܹܗ ܕܢܹܐܟܼܘܿܠ ܥܲܡܵܗ̇", "ܘܡܸܙܓܲܬ̤ ܚܲܡܪܵܐ ܘܒܲܣܲܪ ܘܲܫܕܼ݂ܵܗ̇ ܠܙܲܠܝܼܠܘܼܬܼܵܗ̇ ܀", ":ܡ̇ܐ ܕܩܵܪܝܵܐ ܗ̄ܘ̣ܵܬܼ ܘܠܵܐ ܥܵܢܹ̇ܐ ܠܵܗ̇ ܚܵܪܲܬ̤ ܒܐܲܪܥܵܐ", "ܘܡ̇ܐ ܕܐܵܡܪܵܐ ܠܹܗ ܘܠܵܐ ܡܦܲܢܸܐ ܠܵܗ̇ ܐܲܝܠܸܠ ܦܘܼܡ̇ܗ̇ ܀", ":ܡ̇ܐ ܕܚܵܝܪܵܐ ܒܹܗ ܬܠܸܐ ܗ̄ܘ̣ܵܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ", "ܘܡ̇ܐ ܕܪܵܡܙܵܐ ܠܹܗ ܐܲܢܝܼܕܼ ܪܹܫܹܗ ܢܦܲܩ̣ ܠܲܥܒܼܵܕܹܗ ܀", ":ܥܵܐܹ̇ܠ ܘܢܵܦܹ̇ܩ ܫܵܪܹܐ ܘܫܵܩܹ̇ܠ ܗܝ̤ ܒܲܠܘܝܼܬܹܗ", "ܘܠܵܐ ܡܸܫܬܲܐܠܵܐ ܠܡܸܦܲܫ ܡܸܢܹܗ ܐܵܦܠܵܐ ܩܲܠܝܼܠ ܀", ":ܫܲܪܝܲܬ̤ ܕܬܹܐܡܲܪ ܗܵܝ̇ ܫܵܛܝܼܬܼܵܐ ܕܠܵܐ ܟܘܼܚܵܕܼܵܐ", "ܟܲܕܼ ܠܵܐ ܒܵܗ̇ܬܵܐ ܙܲܠܝܼܠܘܼܬܼܵܗ̇ ܡ̣ܢ ܫܡܘܿܥܹ̈ܐ ܀", ":ܝܵܘܣܸܦ ܠܵܐ ܬܸܒܼܣܸܐ ܒܝܼ ܕܡ̇ܪܬܵܟ ܐܝܼܬܲܝ", "ܘܠܵܐ ܬܸܬܼܚܲܡܲܬܼ ܕܥܲܒܼܕܲܢ ܐܝܼܬܿܝܟ ܕܠܵܐ ܦܘܼܠܵܓܼܵܐ ܀", ":ܐܸܢܗܘ̤ ܕܬܸܬܿܟܦܝܼܣ ܘܬܸܥܒܸܿܕܼ ܨܼܒܼܝܵܢܝ ܕܐܸܡ̇ܪܹܬܼ ܠܵܟ", "ܥܒܼ̇ܕܵܐ ܐ̄ܢܵܐ ܠܵܟ ܡ̇ܪܵܐ ܠܢܸܟܼܣܲܝ̈ ܘܲܠܩܸܢܝܵܢܲܝ̈ ܀", ":ܐܸܢ ܕܵܚܹ̇ܠ ܐܲܢ̄ܬܿ ܡ̣ܢ ܦܘܿܛܝܼܦܵܪ ܡ̇ܪܹܗ ܕܒܲܝܬܵܐ", "ܥܵܒܼ̇ܕܵܐ ܐ̄ܢܵܐ ܠܵܟ ܦܘܼܪܣܵܐ ܐ̄ܚܪܹܢܵܐ ܘܠܵܐ ܕܵܚܹ̇ܠ ܐܲܢ̄ܬܿ ܀", ":ܐܹܫܲܕܲܪ ܠܹܗ ܣܲܡܵܐ ܘܐܸܩܛܠܝܼܘܗܝ ܐܲܝܟܵܐ ܕܐܝܼܬܼܵܘܗܝ", "ܘܐܲܢ̄ܬܿ ܬܸܗܘܸܐ ܠܝܼ ܓܲܒܼܪܵܐ ܘܡ̇ܪܵܐ ܘܐܵܦ ܝܵܪܘܿܬܼܵܐ ܀", ":ܐܵܡ̇ܪܵܐ ܐ̄ܢܵܐ ܠܵܟ ܐ̄̇ܪܵܙܵܐ ܐ̄ܚܪܹܢܵܐ ܕܒܹܝܬܼ ܠܝܼ ܘܐܵܦ ܠܵܟ", "ܕܐܝܼܬܼ ܗ̄ܘ̣ ܨܹܐܕܲܝ ܓܲܙܵܐ ܪܲܒܵܐ ܕܠܵܐ ܡܸܣܬܲܝܲܟ ܀", ":ܫܡ݂ܲܥ ܗ̄ܘ̣ܵܐ ܝܵܘܣܸܦ ܫܲܪܒܵܐ ܗܵܢܵܐ ܘܙܵܥܲܬ̤ ܢܲܦܫܹܗ", "ܘܫܲܪܝܼ ܡܢܲܦܸܨ ܡ̇ܐܢܵܘ̈ܗܝ ܘܩܵܥܹ̇ܐ ܕܠܵܐ ܒܵܥܹ̇ܢܵܐ ܀", ":ܠܵܐ ܡ̇ܘܬܲܪ ܠܝܼ ܥܘܼܬܼܪܵܐ ܕܲܕܡ̇ܐ ܡܸܬܼܐܫܵܕܼ ܒܹܗ", "ܘܠܵܐ ܩܵܢܹ̇ܐ ܐ̄ܢܵܐ ܩܸܢܝܵܢ ܥܵܘ̣ܠܵܐ ܕܠܵܐ ܡܸܬܼܩܲܕܹܿܐ ܀", ":ܟܦܝܼܪ ܒܹܗ ܒܥܘܼܬܼܪܵܐ ܕܥܵܘ̣ܠܵܐ ܡܫܲܟܸܿܢ ܠܲܕܼܚܵܐܲ݁ܪ ܒܹܗ", "ܘܠܵܐ ܡܸܬܼܩܲܕܲܝܵܢ ܐܵܦ ܣܝܼ̈ܡܵܬܼܵܐ ܕܲܕܡ̇ܐ ܝܵܗ̈ܒܵܢ ܀", ":ܠܵܐ ܚܵܫܹ̇ܠ ܐ̄ܢܵܐ ܢܸܟܼܠܵܐ ܕܥܵܘ̣ܠܵܐ ܥܲܠ ܬܲܡܝܼܡܵܐ", "ܘܠܵܐ ܡܛܲܡܲܐ ܐܢܵܐ ܥܲܪܣܵܐ ܕܟܼܝܼܬܼܵܐ ܕܫܵܘܬܵܦܘܼܬܼܵܐ ܀", ":ܐܝܼܬܼ ܗ̄ܘ̣ ܨܹܐܕܲܝ ܡܲܠܟܵܐ ܫܒܼܝܼܚܵܐ ܕܥܵܡܲ݁ܪ ܒܪܵܘܡ̇ܐ", "ܕܐܸܢ ܗܘ̤ ܕܚܵܙܹ̇ܐ ܕܐܸܥܒܸܿܕܼ ܗܵܕܹܐ ܗܵܐ ܫܵܐܹ̇ܛ ܠܝܼ ܀", ":ܬܠܵܐ̣ ܗ̄ܘ̣ܵܐ ܝܵܘܣܸܦ ܥܲܝܢܵܘ̈ܗܝ ܘܚܵܪ̣ ܗ̄ܘ̣ܵܐ ܠܐܲܦܲܝ̈ ܪܲܘܡ̇ܐ", "ܘܲܡܨܲܠܸܐ ܗ̄ܘ̣ܵܐ ܩܕܼܵܡ ܐܲܠܵܗܵܐ ܘܒܼܵܥܹ̇ܐ ܡܸܢܹܗ ܀", ":ܐܲܢ̄ܬܿ ܐܲܣܸܩܬܵܢܝ ܡ̣ܢ ܓܵܘ ܓܼܘܒܵܐ ܕܲܫܕܼܵܢܝ ܪܘܼܒܹܝܠ", "ܘܐܲܢ̄ܬܿ ܦܲܨܝܼܬܵܢܝ ܡ̣ܢ ܣܲܦܣܹܪܵܐ ܕܲܠܛܝܼܫܵܐ ܗ̄ܘ̣ܵܬܼ ܀", ":ܐܲܢ̄ܬܿ ܐܲܥܸܠܬܵܢܝ ܠܒܹܝܬܼ ܡܸܨܪ̈ܵܝܹܐ ܒܚܲܝܠܵܟ ܪܲܒܵܐ", "ܩܘܼܡ ܠܝܼ ܗܵܫܵܐ ܐܵܦ ܥܲܕܲܪܲܝܢܝ ܡ̣ܢ ܡܸܨܪܵܝܬܵܐ ܀", ":ܥܲܠ̣ ܗ̄ܘ̣ܵܐ ܝܵܘܣܸܦ ܠܲܡܨܲܠܵܝܘܼ ܒܓܼܵܘ ܬܵܘܢܵܐ", "ܘܥܸܠܲܬ̤ ܒܵܬܼܪܹܗ ܗܝ̤ ܫܵܛܝܼܬܼܵܐ ܘܐܸܚܕܲܬ̤ ܬܲܪܥܵܐ ܀", ":ܥܦܲܩܬܹܗ ܢܫܲܩܬܹܗ ܘܒܼܵܟܼܝܵܐ ܩܘܼܕܼܡ̇ܘܗܝ ܘܒܼܵܥ̇ܝܵܐ ܡܸܢܹܗ", "ܕܐܸܠܵܐ ܪܚܸܡܬܼܵܟ ܚܙܝܼ ܠܵܐ ܬܲܣܠܹܝܢܝ ܒܲܪ ܥܸܒܼܪ̈ܵܝܹܐ ܀", ":ܘܐܸܢ ܠܵܐ ܬܸܬܿܛܦܝܼܣ ܘܬܸܥܒܸܿܕܼ ܨܼܒܼܝܵܢ ܒܡܵܢ ܕܐܹܡ݂ܲܪ ܠܵܟ", "ܚܵܒܲܫܵܐ ܐ̄ܢܵܐ ܠܵܟ ܒܓܼܘܼܒܵܐ ܪܲܒܵܐ ܕܒܹܝܬܼ ܐܲܣܝܼܪܹ̈ܐ ܀", ":ܘܐܸܢ ܗܘ̤ ܕܬܸܬܿܛܦܝܼܣ ܘܬܲܪܟܸܿܢ ܪܹܫܵܟ ܠܡܸܠܲܝ̈ ܘܲܦܝܵܣܝ", "ܥܵܒܼ̇ܕܵܐ ܐ̄ܢܵܐ ܠܵܟ ܪܹܫܵܐ ܘܡ̇ܪܵܐ ܠܟܼܠܵܗ̇ ܡܸܨܪܹܝܢ ܀", ":ܚܵܪ̣ ܗ̄ܘ̣ܵܐ ܝܵܘܣܸܦ ܠܪܵܘܡ̇ܐ ܘܥܘܼܡܩܵܐ ܘܠܲܝܬܿ ܕܲܡܥܲܕܲܪ", "ܘܗܵܐ ܥܘܼܕܼܪܵܢܵܐ ܐܸܬܿܛܲܝܲܒܼ ܠܹܗ ܡ̣ܢ ܐܲܠܵܗܵܐ ܀", ":ܢܲܦܨܵܗ̇ ܘܫܲܕܼ݂ܵܗ̇ ܠܲܡܫܵܘܚܲܕܿܬܵܐ ܒܚܲܝܠܵܐ ܕܦܲܓܼܪܹܗ", "ܘܐܲܪܦܝܼ ܘܲܫܕܼܵܗ̇ ܘܲܦܬ݂ܲܚ ܬܲܪܥܵܐ ܘܲܦܠܲܛ ܡܸܢܵܗ̇ ܀", ":ܚܙܵܬ̤ ܐܲܪܝܘܿܬܼܵܐ ܕܐܸܬܼܦܲܠܲܛ ܠܹܗ ܓܸܙܪܵܐ ܡܸܢܵܗ̇", "ܘܫܲܪܝܲܬ̤ ܢܵܗ̇ܡ̇ܐ ܩܵܠܹ̈ܐ ܚܢܝܼܓܹ̈ܐ ܒܓܼܵܘ ܬܵܘܢܵܐ ܀", ":ܫܡ݂ܲܥܘ ܗ̄ܘ̣ܵܘ ܥܲܒܼ̈ܕܹܿܐ ܘܲܒܼܢܲܝ̈ ܚܹܐܪܹ̈ܐ ܒܩܵܠܵܗ̇ ܪܵܡ̇ܐ", "ܘܲܟܼܢܲܫ̣ܘ ܟܠܗܘܿܢ ܘܲܡܫܲܐܠܝܼܢ ܠܵܗ̇ ܕܡ̇ܢܵܐ ܓܼܕܼܫܹܟܼܝ ܀", ":ܫܲܪܝܲܬ̤ ܕܬܹܐܡܲܠ ܗܵܝ̇ ܫܵܛܝܼܬܼܵܐ ܕܠܵܐ ܟܘܼܚܵܕܼܵܐ", "ܟܲܕܼ ܠܵܐ ܒܵܗ̇ܬܵܐ ܙܲܠܝܼܠܘܼܬܼܵܗ̇ ܡ̣ܢ ܚܲܒܼܪ̈ܵܬܼܵܗ̇ ܀", ":ܚܵܐܹ̇ܐ ܥܲܒܼܕܵܐ ܕܲܙܒܸܢ ܘܐܲܝܬܿܝܼ ܡ̇ܪܹܐ ܒܲܝܬܵܐ", "ܘܐܲܝܟ ܙܵܢܝܼܬܼܵܐ ܚܲܫܒ݂ܲܢܝ ܘܲܨܒܼܵܐ ܕܲܢܓܲܚܸܟ ܒܝܼ ܀", ":ܐܲܝܟ ܢܲܟܼ̈ܦܵܬܼܵܐ ܝܲܬܿܝܼܒܼܵܐ ܗ̄ܘܹ̇ܝܬܼ ܒܓܼܵܘ ܬܵܘܢܵܐ", "ܘܲܦܬ݂ܲܚ ܬܲܪܥܵܐ ܕܢܸܥܘܿܠ ܥܠܲܝ ܠܲܡܨܲܥܵܪܘܼܬܼܝ ܀", ":ܐܸܢܵܐ ܚܙܹ̇ܝܬܹܗ ܕܲܦܬ݂ܲܚ ܬܲܪܥܵܐ ܕܢܸܥܘܿܠ ܥܠܲܝ", "ܘܫܲܪܝܼܬܼ ܘܨܸܘ̇ܚܹܝܬܼ ܘܢܸܦܒܹ̇ܬܼ ܠܐܘܼܪܥܹܗ ܐܲܝܟ ܝܵܪܘܿܪܵܐ ܀", "ܡ̇ܐ ܕܲܚܙ̣ܵܐ ܗ̄ܘ̣ܵܐ ܥܲܒܼܕܵܐ ܢܟܼܝܼܠܵܐ ܕܗܵܐ ܐܸܬܼܚܒܸܫ ܠܹܗ:", "ܣܵܡ̣ ܠܲܠܒܼܘܼܫܹܗ ܘܲܦܬ݂ܲܚ ܘܲܢܦܲܩ̣ ܐܲܝܟ ܙܲܟܵܝܵܐ ܀", ":ܚܙ̣ܵܘ ܡ̇ܢ ܦܲܪܥܹܗ ܗܵܢܵܐ ܥܲܒܼܕܵܐ ܠܡܵܪܵܐ ܛܵܒܼܵܐ", "ܚܠܵܦ ܐܝܼܩܵܪܵܐ ܘܟܼܠܹܗ ܒܲܝܬܹܿܗ ܕܐܲܫܠܸܡ ܒܐܝܼܕܼܵܘ̈ܗܝ ܀", ":ܐ̄ܡ݂ܲܪ ܦܘܿܛܝܼܦܵܪ ܕܡܲܢ̣ܘܼ ܣܵܗܕܹܿܟܼܝ ܕܲܥܒ݂ܲܕܼ ܗܵܕܹܐ", "ܕܐܹܕܿܘܼܢ ܥܲܡܹܗ ܥܵܘ̇ܠܵܐܝܼܬܼ ܠܵܐ ܨܵܒܹ̇ܐ ܐ̄ܢܵܐ ܀", ":ܠܒܼܵܫܹܗ ܒܐܝܼܕܲܝ̈ܟܿܝ ܘܐܲܢ̄ܬܿܝ ܗܵܐ ܩܵܥ̇̄ܝܵܐ ܕܚܲܝܵܒܼܵܐ ܐܲܢ̄ܬܿܝ", "ܘܠܵܐ ܨܵܒܹ̇ܐ ܕܠܹܟܼܝ ܐܹܗܲܝܡܸܢ ܕܠܵܐ ܫܲܪܝܼܪܵܐ ܐ̄ܢܬܿܝ ܀", ":ܫܡ݂ܲܥ ܡܸܨܪܵܝܵܐ ܡܸܠܹ̈ܐ ܕܐܲܢ̄ܬܿܬܹܗ ܘܛܲܢ ܘܐܸܬܼܥܲܙܲܙ", "ܘܚܲܒܼ݂ܫܹܗ ܠܝܵܣܸܦ ܒܹܝܬܼ ܐܲܣܝܼܪܹ̈ܐ ܐܲܝܟ ܣܵܣܘܿܚܵܐ ܀", ":ܢܦ݂ܲܠ ܙܲܕܿܝܼܩܵܐ ܒܓܼܘܼܒܵܐ ܩܲܫܝܵܐ ܕܚܲܦܪܹ݂ܗ ܢܸܟܼܠܵܐ", "ܘܲܛܒ݂ܲܥ ܦܲܓܼܪܹܗ ܘܠܵܐ ܛܒ݂ܲܥ ܚܘܼܒܹܿܗ ܒܩܲܫܝܘܼܬܼ ܚܲܫܹ̈ܐ ܀", ":ܥܲܠ̣ ܗ̄ܘ̣ܵܐ ܝܵܘܣܸܦ ܠܒܹܝܬܼ ܚܸܫܘܿܟܹ̈ܐ ܘܐܲܦܨܲܚ ܐܸܢܘܿܢ", "ܘܐܲܩܸܠ ܡܸܢܗܘܿܢ ܝܘܼܩܪܵܐ ܕܚܲܫܹ̈ܐ ܘܟܲܪܝܘܼܬܼ ܢܲܦܫܵܐ ܀", ":ܝܵܘܣܸܦ ܒܲܠܚܘܿܕܼ ܠܵܐ ܫܵܘܹ̇ܐ ܗ̄ܘ̣ܵܐ ܠܗܵܢ ܣܘܼܟܵܝܵܐ", "ܘܡܲܓܵܢ ܚܲܒܼܫܹܗ ܚܣܵܡܵܐ ܣܲܡܝܵܐ ܕܠܵܐ ܒܘܼܝܵܢܵܐ ܀", ":ܚܒܼܝܼܫ ܗ̄ܘ̣ܵܐ ܢܲܟܦܵܐ ܘܲܡܕܲܝܲܪ ܗ̄ܘ̣ܵܐ ܥܲܡ ܙܲܠܝܼ̈ܠܹܐ", "ܐܲܝܟ ܦܵܪܘܿܩܲܢ ܫܲܦܝܵܐ ܘܕܲܟܼܝܵܐ ܒܹܝܬܼ ܓܲܝܵܣܹ̈ܐ ܀", ":ܬܪܹܝܢ ܣܵܪ̈ܘܿܚܹܐ ܥܲܒܼ̈ܕܲܝ ܡܲܠܟܵܐ ܥܲܡ ܙܲܕܿܝܼܩܵܐ", "ܐܲܝܟ ܓܼܝܵܣܵܐ ܕܡ̣ܢ ܝܲܡܝܼܢܵܐ ܘܡ̣ܢ ܣܸܡܵܠܵܐ ܀", ":ܪܡܹܝܢ ܗ̄ܘ̣ܵܘ ܥܲܒܼ̈ܕܹܿܐ ܒܹܝܬܼ ܐܲܣܝܼܪܹ̈ܐ ܡܸܛܠ ܕܐܲܣܟܸܿܠ", "ܐܲܝܟ ܓܼܝܵܣܹ̈ܐ ܕܲܙܩܲܦܘ̣ ܐܸܢܘܿܢ ܣܘܼܥܪ݁ܵܢܲܝܗܘܿܢ ܀", ":ܝܵܘܣܸܦ ܒܲܠܚܘܿܕܼ ܚܒܼܝܼܫ ܗ̄ܘ̣ܵܐ ܬܲܡ̇ܢ ܕܠܵܐ ܪܹܫܝܵܢܵܐ", "ܒܐ̄ܪܵܙ ܡܲܚܸܐ ܟܠ ܕܲܕܼܠܵܐ ܣܲܟܼܠܘܼ ܨܲܠܒܹ݂ܗ ܚܣܵܡܵܐ ܀", ":ܚܠܲܡ̣ܘ ܡܸܨܪ̈ܵܝܹܐ ܬܪ̈ܲܝܗܘܿܢ ܐܲܟܲܚ̄ܕܼ ܚܸܠܡܹ̈ܐ ܦܪ̈ܝܼܫܹܐ", "ܒܚܲܕܼ ܦܘܼܪܩܵܢܵܐ ܘܒܲܐ̄ܚܪܹܝܢ ܡ̇ܘܬܵܐ ܕܲܒܼܪܹܫ ܩܲܝܣܵܐ ܀", ":ܐܲܟܼܡܲܪܘ ܐܸܢܘܿܢ ܚܸܠܡܹ̈ܐ ܕܲܚܙ̣ܵܘ ܠܒܲܪ ܡ̣ܢ ܛܲܟܼܣܵܐ", "ܘܥܲܠ̣ ܥܸܒܼܪܵܝܵܐ ܕܢܲܦܨܲܚ ܐܸܢܘܿܢ ܒܣܘܼܟܵܠ ܡܸܠܵܘ̈ܗܝ ܀", ":ܚܙ̣ܵܐ ܕܲܟܼܡܝܼܪܝܼܢ ܡ̣ܢ ܥܘܼܗܕܵܢܵܐ ܕܚܸܠܡܹ̈ܐ ܕܲܚܙ̣ܵܘ", "ܘܡ̣ܢ ܐܲܦܲܝ̈ܗܘܿܢ ܐܲܕܼܪܸܟ ܚܲܫܹ̈ܐ ܕܪܸ̈ܥܝܵܢܲܝܗܘܿܢ ܀", ":ܫܲܐܸܠ ܐܸܢܘܿܢ ܐܲܝܟ ܠܵܐ ܝܵ̇ܕܲܥ ܕܠܵܐ ܗ̄ܘ̣ܵܐ", "ܘܝܼܠܸܦ ܡܸܢܗܘܿܢ ܘܐܲܠܸܦ ܐܸܢܘܿܢ ܒܪܘܼܚ ܓܸܠܝܵܢܵܐ ܀", ":ܒܫܲܩܝܵܐ ܕܣܲܬܵܐ ܘܚܲܡܪܵܐ ܕܡܸܢܵܗ̇ ܚܙ̣ܵܐ ܦܘܼܪܩܵܢܹܗ", "ܘܚܲܕܿܝܹܗ ܝܵܘܣܸܦ ܐܲܝܟ ܕܲܒܼܚܲܡܪܵܐ ܒܦܲܪܨܘܿܦ ܡܸܠܵܘ̈ܗܝ ܀", ":ܐܵܦ ܢܲܚܬܿܘܼܡܵܐ ܒܐܘܼܟܼܠܵܐ ܕܡܲܠܟܵܐ ܚܙ̣ܵܐ ܫܘܼܢܵܩܹܗ", "ܘܐܲܠܦܹܗ ܟܹܐܢܵܐ ܕܲܒܼܝܲܕܼ ܐܘܼܟܼܠܵܐ ܐܘܼܟܼܠܵܐ ܗܵܘܹ̇ܐ ܀", "ܬܠܵܐܼ ܠܲܡ ܫܒܸܫ̈ܬܿܝܼܢ ܬܠܵܬܼܵܐ ܝܵܘܡܝܼ̈ܢ ܨܵܪ ܙܲܕܿܝܼܩܵܐ:", "ܘܣܲܠܹ̈ܐ ܬܠܵܬܼܵܐ ܝܵܘܡܹ̈ܐ ܬܠܵܬܼܵܐ ܕܚܲܝܹ̈ܐ ܘܡ̇ܘܬܵܐ ܀", ":ܐܹܝܘ ܚܸܟܼܡܬܼܵܐ ܕܡܲܫܪܸܐ ܟܲܣܝܵܐ ܒܲܒܼܢܲܝ̈ ܒܲܝܬܹܿܗ", "ܘܲܒܼܓܲܠܝܘܼܬܼܗܘܿܢ ܡܚܵܘܸܐ ܚܲܝܠܵܐ ܕܪܸܡܙܹܗ ܟܲܣܝܵܐ ܀", ":ܫܠܸ݂ܡ ܒܲܥܒܼܵܕܼܵܐ ܡܸܠܲܝ̈ ܝܵܘܣܸܦ ܐܲܝܟ ܡ̇ܐ ܕܦܲܫܸܩ", "ܘܲܚܝ̣ܵܐ ܫܵܩܝܵܐ ܘܡܝܼܬܼ ܢܲܚܬܿܘܼܡ̇ܐ ܐܲܝܟ ܡܸܠܲܝ̈ܗܘܿܢ ܀", ":ܛܥ̣ܵܝܗܝ ܠܲܬܼܪܝܼܨܵܐ ܫܵܩܝܵܐ ܕܲܛܥ̣ܵܐ ܐܲܝܟ ܛܵܠܘܿܡ̇ܐ", "ܥܕܲܡ̇ܐ ܕܐܲܥܝܼܪ ܚܸܠܡܵܐ ܠܡܲܠܟܵܐ ܘܟܸܢ ܐܸܬܿܕܲܟܼܪܹܗ ܀", ":ܚܙ̣ܵܐ ܠܲܡ ܦܸܪܥܘܿܢ ܡܲܠܟܵܐ ܕܡܸܨܪܹܝܢ ܚܸܠܡܵܐ ܘܲܬܼܡܲܗ", "ܘܫܲܐܸܠ ܠܥܲܒܼܕܼܵܘ̈ܗܝ ܘܠܵܐ ܦܲܢܝܼܘ ܠܹܗ ܦܘܼܫܵܩ ܡܸܠܵܘ̈ܗܝ ܀", ":ܚܙ̣ܵܐ ܬܵܘܪ̈ܵܬܼܵܐ ܫܲܡܝܼ̈ܢܵܬܼܵܐ ܥܲܠ ܓܹܢ̄ܒܼ ܢܲܗܪܵܐ", "ܕܦܲܐ̈ܝܵܢ ܗ̣̄ܘܲܝ̈ ܛܵܒܼ ܘܲܪ̈ܓܼܝܼܓܼܵܢ ܗ̣̄ܘܲܝ̈ ܠܥܹܝܢ ܚܲܙܵܝܹ̈ܐ ܀", ":ܫܒܲܥ ܬܵܘܪ̈ܵܬܼܵܐ ܫܲܡܝܼ̈ܢܵܬܼܵܐ ܚܙ̣ܵܐ ܩܲܕܼܡ̇ܝܲܬܼ", "ܘܡ̣ܢ ܒܵܬܲܪܗܹܝܢ ܫܒܲܥ ܒܝܼ̈ܫܵܬܼܵܐ ܣܲܓܿܝܼ ܀", ":ܚܙ̣ܵܐ ܡܚܝܼ̈ܠܵܬܼܵܐ ܕܲܣܥܲܝ̈ ܘܲܒܼܠ݂ܲܥ ܠܫܲܡܝܼ̈ܢܵܬܼܵܐ", "ܘܥܲܠ̣ ܘܐܸܬܿܛܲܠܲܩ ܘܠܵܐ ܦܵܫ̣ ܫܲܪܟܵܐ ܡ̣ܢ ܓܘܼܫܡܗܹܝܢ ܀", ":ܚܙ̣ܵܐ ܬܘܼܒܼ ܫܸܒܿܠܹ̈ܐ ܫܒ݂ܲܥ ܟܲܕܼ ܣܵܠ̈ܩܵܢ ܒܪܹܫܹܗ ܕܩܲܢܝܵܐ", "ܘܫܲܡܝܼ̈ܢܵܢ ܗ̣̄ܘܲܝ̈ ܐܲܝܟ ܬܵܘܪ̈ܵܬܬܼܵܐ ܩܲܕܼ̈ܡܵܝܵܬܼܵܐ ܀", ":ܒܫܘܼܠܵܡ ܚܸܠܡܹܗ ܚܙ̣ܵܐ ܬܘܼܒܼ ܫܸܒܿܠܹ̈ܐ ܕܲܫܩܝܼ̈ܦܵܢ ܗ̣̄ܘܲܝ̈", "ܘܕܼܵܡ̇ܝܵܐ ܚܙܵܬܼܗܹܝܢ ܠܲܕܿܬܵܘܪ̈ܵܬܼܵܐ ܕܲܡܚܝܼ̈ܠܵܢ ܗ̣̄ܘܲܝ̈ ܀", ":ܚܙ̣ܵܐ ܟܲܕܼ ܒܵܠ̈ܥܵܢ ܫܸܒܿܠܹ̈ܐ ܠܫܸܒܿܠܹ̈ܐ ܐܘܼܟܼܠܵܐ ܠܐܘܼܟܼܠܵܐ", "ܐܲܝܟ ܬܵܘܪ̈ܵܬܼܵܐ ܕܲܒܼܠ݂ܲܥ ܒܸܣܪܵܐ ܠܒܸܫܪܵܐ ܟܢܵܬܹܗ ܀", ":ܬܡܲܗ ܘܐܸܬܿܕܲܡܲܪ ܦܸܪܥܘܿܢ ܡܲܠܟܵܐ ܒܚܸܠܡܵܐ ܕܲܚܙ̣ܵܐ", "ܕܲܡܫܲܓܼܢܲܝ ܗ̄ܘ̣ܵܐ ܡ̣ܢ ܟܠ ܚܸܠܡ̈ܝܼܢ ܕܲܒܼܝܲܕܼ ܦܸܗܝܵܐ ܀", ":ܩܪ̣ܵܐ ܚܲܪ̈ܲܫܹܐ ܘܝܵ̇ܕܼܥܲܝ̈ ܢܸܚܫܹ̈ܐ ܘܫܲܐܸܠ ܐܸܢܘܿܢ", "ܘܟܲܣܝܹܗ ܪܸܡܙܵܐ ܠܚܹܝܠ ܣܘܼܟܵܠܵܐ ܡ̣ܢ ܥܲܝܢܲܝ̈ܗܘܿܢ ܀", ":ܐܲܟܼܪܝܼ ܡܲܠܟܵܐ ܘܝܼܬܸܒܼ ܒܐܸܒܼܠܵܐ ܕܠܵܐ ܒܘܼܝܵܢܵܐ", "ܕܲܚ̣ܙܵܐ ܕܡ̣ܪܲܕܼ ܚܲܝܠܵܐ ܕܚܸܠܡܵܘ̈ܗܝ ܡ̣ܢ ܚܲܪ̈ܵܫܹܐ ܀", ":ܫܵܩܝܵܐ ܕܡܲܠܟܵܐ ܚܙ̣ܵܐ ܟܲܪܝܘܼܬܹܗ ܕܡܲܠܟܵܐ ܘܲܥܗ݂ܲܕܼ", "ܘܫܲܪܝܼ ܡܲܕܼܟܲܪ ܥܲܠ ܣܘܼܪܚܵܢܹܗ ܟܲܕܼ ܠܵܐ ܨܵܒܹ̇ܐ ܀", ":ܓܠ̣ܵܐ ܣܘܼܪܚܵܢܹܗ ܥܲܒܼܕܵܐ ܠܡܵܪܹܗ ܘܚܸܠܡܵܐ ܕܲܚܙ̣ܵܐ", "ܘܐܸܫܬܲܥܝܼ ܠܹܗ ܥܲܠ ܥܸܒܼܪܵܝܵܐ ܕܦܲܫܸܩ ܚܸܠܡܵܘ̈ܗܝ ܀", ":ܡ̇ܪܝ ܠܲܡ ܦܸܪܥܘܿܢ ܪܓܸܙ ܥܲܠ ܥܲܒܼܕܵܘ̈ܗܝ ܡܸܛܠ ܕܐܲܣܟܸܿܠܘ", "ܘܲܚܒ݂ܲܫ ܐܸܢܘܿܢ ܒܒܹܝܠ ܐܲܣܝܼܪܹ̈ܐ ܒܹܝܬܼ ܪܲܒܿ ܕܲܚܫܹ̈ܐ ܀", ":ܚܙ݂ܲܝܢ ܠܲܡ ܚܸܠܡܹ̈ܐ ܕܲܡܠܹܝܢ ܚܲܫܹ̈ܐ ܐܸܢܵܐ ܘܲܟܼܢܵܬܼܝ", "ܘܩܲܪܸܒܼܢ ܐܸܢܘܿܢ ܠܚܲܕ ܥܸܒܼܪܵܝܵܐ ܘܦܲܫܸܩ ܐܸܢܘܿܢ ܀", ":ܫܲܪܝܼܪ ܗ̄ܘ̣ܵܐ ܛܵܒܼ ܚܹܝܠ ܦܘܼܫܵܩܵܐ ܒܐܸܕܼܢܲܝ̈ܢ", ":ܘܫܸܠܡܲܬ̤ ܡܸܠܬܹܗ ܒܝܲܕܼ ܣܘܼܥܪ̈ܵܢܹܐ ܕܚܲܝܹ̈ܐ ܘܡܵܘܬܵܐ", ":ܐܸܬܿܬܿܥܝܼܪ ܦܸܪܥܘܿܢ ܐܲܝܟ ܕܡ̣ܢ ܫܸܢܬܼܵܐ ܠܘܵܬܼ ܥܸܒܼܪܵܝܵܐ", "ܘܣܲܪܗܸܒܼ ܐܸܢܘܿܢ ܠܲܡܫܲܡܫܵܢܵܘ̈ܗܝ ܠܡܸܩܪܵܐ ܠܝܵܘܣܸܦ ܀", ":ܚܸܠܡܵܐ ܕܲܚܙ̣ܵܐ ܢܵܓ݂̇ܕܼ ܗ̄ܘ̣ܵܐ ܠܹܗ ܒܵܬܲܪ ܚܲܝܠܹܗ", "ܘܒܲܕܼܡܘܼܬܼ ܟܲܦܢܵܐ ܡܚܲܬܼܚܸܬܼ ܗ̄ܘ̣ܵܐ ܠܹܗ ܠܘܵܬܼ ܣܘܼܟܵܠܹܗ ܀", ":ܫܲܕܲܪ ܒܲܪ ܚܵܡ ܘܲܩܪ̣ܵܐ ܠܒܲܪ ܫܹܝܡ ܥܲܒܼܕܵܐ ܠܡܵܪܵܐ", "ܕܢܹܐܬܸܐ ܢܸܓܼܠܸܐ ܚܹܝܠ ܦܸܠ̈ܐܵܬܼܵܐ ܡܒܲܪܟܼܵܐ ܠܠܝܼܛܵܐ ܀", ":ܥܲܠ̣ ܒܲܪ ܐܲܒܼܪܵܡ ܥܲܠ ܡܸܨܪܵܝܵܐ ܘܲܚܙ̣ܵܝܗܝ ܕܲܟܼܡܝܼܪ", "ܘܲܪܕܲܦ ܡܸܢܹܗ ܟܲܪܝܘܼܬܼ ܢܲܦܫܵܐ ܒܩܵܠ ܦܸܬܼܓܼܵܡܘ̈ܗܝ ܀", ":ܬܢܵܐ ܠܹܗ ܒܲܪ ܚܵܡ ܠܒܲܪ ܐܲܒܼܪܵܗܵܡ ܚܸܠܡܵܐ ܕܲܚܙ̣̰ܵܐ", "ܘܒܲܕܸܿܩ ܠܹܗ ܬܘܼܒܼ ܕܲܡܪܲܕܼܘ ܚܸܠܡܵܘ̈ܗܝ ܚܲܪ݁ܵܫܵܘܗܝ ܀", ":ܫܲܪܝܼ ܝܵܘܣܸܦ ܒܪܘܼܚ ܓܸܠܝܵܢܵܐ ܕܲܢܦܲܫܸܩ ܠܹܗ", "ܘܢܲܕܼܢܲܚ ܚܲܝܠܵܐ ܕܲܣܬܼܝܼܪ̈ܵܬܼܵܐ ܩܕܼܵܡ ܪܸܥܝܵܢܹܗ ܀", ":ܫܡܲܥ ܠܲܡ ܡܲܠܟܵܐ ܘܝܼܠܲܦ ܚܲܝܠܵܐ ܕܚܹܝܠ ܒܵܪܘܿܝܵܐ", "ܕܕܝܼܠܹܗ ܐܸܢܘܿܢ ܚܸܠܡܹ̈ܐ ܘܚܸܙܘܹ̈ܐ ܠܲܡܒܲܕܵܩܘ̣ ܀", ":ܠܵܘ ܕܝܼܠܝ ܐܝܼܬܹܝܗ̇ ܕܐܸܓܼܠܸܐ ܚܲܝܠܵܐ ܕܲܟܼܣܸܐ ܒܚܸܠܟܲܝ̈ܟ", "ܗܘ̤ ܒܲܕܸܿܩ ܠܝܼ ܕܐܲܠܦܵܟ ܚܲܝܠܵܐ ܕܲܣܬܼܝܼܪ̈ܵܬܹܗ ܀", ":ܫܡܲܥ ܚܹܝܠ ܚܸܠܡܲܝ̈ܟ ܡܸܢܹܗ ܒܐܝܼܕܲܝ̈ ܐܲܝܟ ܡܸܨܥܵܝܵܐ", "ܘܕܲܥ ܘܐܸܬܼܒܲܝܲܢ ܕܪܸܡܙܹܗ ܡܚܲܟܸܿܡ ܠܲܒܼܢܲܝ̈ ܒܲܝܬܹܿܗ ܀", ":ܫܒܲܥ ܬܵܘܪ̈ܵܬܼܵܐ ܫܢܲܝ̈ܵܐ ܐܸܢܹܝܢ ܫܒܲܥ ܛܵܒܼܵܬܼܵܐ", "ܘܲܡܚܝܼ̈ܠܬܼܵܐ ܫܒܲܥ ܒܝܼ̈ܫܬܼܵܐ ܫܢܲܝ̈ܵܐ ܕܟܲܦܢܵܐ ܀", ":ܫܒܲܥ ܬܘܼܒܼ ܫܸܒܿܠܹ̈ܐ ܫܲܡܝܼ̈ܢܵܬܼܵܐ ܫܢܲܝ̈ܵܐ ܐܸܢܹܝܢ", "ܘܲܫܒܲܥ ܕܝܼܒܸܫ ܒܪܘܼܚܵܐ ܕܫܵܘܒܵܐ ܟܲܦܢܵܐ ܕܲܫܒܲܥ ܀", ":ܒܝܲܕܼ ܬܵܘܪ̈ܵܬܼܵܐ ܫܲܡܝܼ̈ܢܵܬܼܵܐ ܓܠ̣ܵܐ ܥܲܠ ܣܲܒܼܥܵܐ", "ܘܒܲܡܚܝܼ̈ܠܵܬܼܵܐ ܕܲܒܼܠ݂ܲܥ ܐܸܢܹܝܢ ܒܲܕܸܿܩ ܟܲܦܢܵܐ ܀", ":ܒܵܗ̇ ܒܬܼܵܘܕܲܝܼܬܼܵܐ ܨܵܪ ܐܵܦ ܫܸܒܿܠܹ̈ܐ ܫܲܡܝܼ̈ܢܵܬܼܵܐ", "ܕܟܲܕܼ ܛܵܒܼ ܛܵܒܼ̈ܢ ܡܸܬܿܛܲܠ̈ܩܵܢ ܗ̣̄ܘܲܝ̈ ܒܲܡܚܝܼ̈ܠܵܬܼܵܐ ܀", ":ܒܫܸܒܿܠܹ̈ܐ ܕܚܲܩܠܵܐ ܪܲܫܡܹ݂ܗ ܠܣܲܒܿܥܵܐ ܐܵܦ ܠܹܗ ܠܟܲܦܢܵܐ", "ܘܐܲܠܸܦ ܐ̄ܢܵܫܵܐ ܕܠܵܐ ܡܨܸܝܢ ܚܵܐܹ̇ܝܢ ܒܸܠܥܵܕܼ ܪܸܡܙܵܐ ܀", ":ܐܸܢܗܘ̤ ܕܠܲܚܡܵܐ ܝܵܗܹ̇ܒܼ ܚܲܝܹ̈ܐ ܗܘ̤ ܒܲܟܼܵܢܹܗ", "ܡܸܛܠܡܵܢܵܐ ܠܵܐ ܫܘܸܐ ܚܲܝܠܹܗ ܒܣܲܒܼ ܥܵܐ ܘܟܲܦܢܵܐ ܀", ":ܠܵܐ ܗ̄ܘ̣ܵܐ ܠܲܚܡܵܐ ܡܲܚܸܐ ܒܚܲܝܠܹܗ ܠܡܵܝܘܿܬܼܘܼܬܼܵܐ", "ܐܸܠܵܐ ܪܸܡܙܵܐ ܝܵܗܹ̇ܒܼ ܚܲܝܠܹܗ ܒܥܸܠܲܬܼ ܠܲܚܡܵܐ ܀", ":ܣܲܒܼܥܵܐ ܘܟܲܦܢܵܐ ܕܲܥܬܼܝܼܕܼ ܕܢܹܐܬܸܐ ܒܲܕܸܿܩ ܝܵܘܣܸܦ", "ܒܚܹܝܠ ܗܵܘ̇ ܪܸܡܙܵܐ ܕܡܲܚܸܐ ܘܲܡܡܝܼܬܼ ܒܝܲܕܼ ܥܸܠ̈݁ܠܵܬܼܵܐ ܀", "ܗܵܐ ܠܲܡ ܣܲܒܼܥܵܐ ܪܲܒܵܐ ܗܵܘܹ̇ܐ ܓܠ̣ܵܐ ܙܲܕܲܝܼܩܵܐ:", "ܘܐܸܬܹ̇ܐ ܟܲܦܢܵܐ ܒܵܬܲܪ ܙܲܒܼܢܵܐ ܫ̈ܢܲܝܵܐ ܕܐܸܡ̇ܪܹܬܼ ܀", ":ܐܲܝܟ ܬܵܘܪ̈ܵܬܼܵܐ ܕܲܡܚܝܼ̈ܠܵܢ ܗ̣̄ܘܲܝ̈ ܘܲܒܼܠܲܥ̣ ܠܲܫܒܲܥ", "ܗܵܟܲܢ ܒܵܠܲ݁ܥ ܟܲܦܢܵܐ ܠܣܲܒܼܥܵܐ ܘܲܡܛܲܠܸܩ ܠܹܗ ܀", ":ܘܡܸܛܠ ܗܵܕܹܐ ܥܲܦܹܗ ܠܚܸܠܡܵܐ ܠܬܲܪܬܹܿܝܢ ܙܲܒܼܢܝܼ̈ܢ", "ܘܲܡܣܲܪܗܸܒܼ ܗ̄ܘ̣ܵܐ ܛܵܒܼ ܦܸܬܼܓܸܵܡܵܐ ܘܲܥܬܼܝܼܕܼ ܕܢܸܗܘܸܐ ܀", ":ܘܗܵܫܵܐ ܢܸܚܙܸܐ ܦܸܪܥܘܿܢ ܓܲܒܼܪܵܐ ܐܸܡ݂ܲܪ ܝܵܘܣܸܦ", "ܐܲܝܢܵܐ ܕܝܵ̇ܕܲܥ ܠܲܡܦܲܪܢܵܣܘܼ ܟܲܦܢܵܐ ܒܣܲܒܼܥܵܐ ܀", ":ܢܦܲܠ݂ ܡܸܨܪܵܝܵܐ ܕܲܩܛܝܼܪ ܬܵܓܼܵܐ ܩܕܵܡ ܥܸܒܼܪܵܐ", "ܘܲܣܓܸܕܼ ܒܲܪ ܚܵܡ ܠܒܲܪ ܐܲܒܼܪܵܗܵܡ ܟܲܕܼ ܠܵܐ ܨܵܒܹ̇ܐ ܀", ":ܠܲܝܬܿ ܠܲܡ ܓܲܒܼܪܵܐ ܕܚܲܟܿܝܼܡ ܘܲܨܢܝܼܥ ܝܲܬܿܝܼܪ ܡܸܢܵܟ", "ܘܠܵܐ ܐ̄ܢܵܫ ܝܵ̇ܕܲܥ ܠܲܡܦܲܪܢܵܣܘܼ ܐܲܝܟ ܚܸܟܼܡܬܼܵܟ ܀", ":ܐܲܢ̄ܬܿ ܠܲܡ ܬܸܗܘܸܐ ܡ̇ܪܵܐ ܥܲܠ ܒܲܝܬܿܝ ܐܵܦ ܫܲܠܝܼܛܵܐ", "ܘܡܸܠܲܬܼ ܦܘܼܡ̇ܟ ܬܲܡܠܸܟ ܘܲܬܿܕܼܘܼܢ ܥܲܒܼ̈ܕܹܿܐ ܘܚܹܐܪܹ̈ܐ ܀", ":ܒܲܠܚܘܿܕܼ ܒܲܫܡܵܐ ܕܫܸܡ ܡܲܠܟܿܘܼܬܼܵܐ ܐܲܪܲܒܼ ܡܸܢܵܟ", "ܘܐܲܢ̄ܬܿ ܬܸܫܬܲܠܲܛ ܠܲܡܕܲܒܵܪܘܼ ܐܲܝܟ ܨܸܒܼܝܵܢܵܟ ܀", ":ܓܡ݂ܲܪ ܫܘܼܘܕܵܝܹܗ ܡܲܠܟܵܐ ܕܡܸܨܪܹܝܢ ܘܥܲܒܼ݂ܕܹܿܗ ܡ̇ܪܵܐ", "ܘܙܲܝܚܹܗ ܒܢܲܚ̈ܬܹܿܗ ܕܲܠܒܼܘܼܫ ܡܲܠܟܵܐ ܐܲܝܟ ܒܲܪ ܡܲܠ̈ܟܹܿܐ ܀", ":ܪܟܸܒܼ ܒܲܪ ܝܲܥܩܘܿܒܼ ܥܲܠ ܡܲܪܟܲܒܼܬܼܵܐ ܕܲܡܠܸܟ ܡܸܨܪܹܝܢ", "ܘܫܲܪܝܼ ܡܦܲܩܸܕܼ ܒܲܪ ܐܲܒܼܪܵܗܵܡ ܠܲܒܼܢܵܘ̈ܗܝ ܕܲܟܼܢܲܥܢ ܀", ":ܫܠܸܡ̣ܘ ܒܲܥܒܼܵ̇ܕܼܵܐ ܚܸܠܡܹ̈ܐ ܕܲܚܠ݂ܲܡ ܒܹܝܬܼ ܐܲܒܼܵܗܵܘ̈ܗܝ", "ܘܐܲܝܼܡ ܫܲܒܼܛܹܗ ܒܲܕܼܡܘܼܬܼ ܟܲܦܵܐ ܕܙܲܩܦܲܬ̤ ܢܲܦܫܵܐ ܀", ":ܫܩ݂ܲܠ ܫܘܼܠܵܡܵܐ ܐܵܦ ܦܸܠ̈ܐܬܼܵܐ ܕܦܘܼܫܵܩ ܡܸܠܵܘ̈ܗܝ", "ܣܲܒܼܥܵܐ ܘܟܲܦܢܵܐ ܕܐܸܬܼܵܐ ܠܓܸܠܝܵܐ ܐܲܝܟ ܕܐܸܫܬܵܘܕܲܝܼ ܀", ":ܟܲܦܢܵܐ ܥܸܠܬܼܵܐ ܗ̄ܘ̣ ܕܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܐܲܒܼܪܵܡ", "ܕܡܸܕܲܥ ܬܸܕܲܥ ܕܥܲܒܼ̈ܕܹܿܐ ܢܸܗܘܘܿܢ ܝܲܠ̈ܕܹܿܐ ܕܙܲܪܥܵܟ ܀", ":ܒܗܵܕܹܐ ܢܸܢܘܲܝ ܐܸܫܬܿܕܲܪ ܗ̄ܘ̣ܵܐ ܐܵܦ ܒܲܪ ܝܲܥܩܘܿܒܼ", "ܕܢܸܚܘܿܬܼ ܢܲܬܼܩܸܢ ܐܲܬܼܪܵܐ ܕܲܦܠܸܐ ܠܙܲܪܥܹܗ ܕܐܲܒܼܪܵܡ ܀", ":ܐܵܦܸܢ ܐܲܚܵܘ̈ܗܝ ܠܒܼܝܼܫܘܼ ܫܕܼܵܐܘܼܗܝ ܐܲܝܟ ܕܲܠܒܼܝܼܫܵܐ", "ܐܸܠܵܐ ܪܸܡܙܵܐ ܕܲܓܼܠܸܐ ܠܹܗ ܟܠ ܣܲܥܪܵܗ̇ ܠܗܵܕܹܐ ܀", ":ܒܝܼܫܹ̈ܐ ܡܲܠܝܼܘ ܪܸܓܼܬܼ ܢܲܦܫܵܐ ܕܚܘܼܫܵܒܲܝ̈ܗܘܿܢ", "ܘܝܵܕܲܥ ܟܠܵܐ ܓܡ݂ܲܪ ܨܒܼܝܵܢܵܐ ܕܣܵܥܘܿܪܘܼܬܹܗ ܀", ":ܓܲܠ݁̈ܠܝܵܢ ܗ̣̄ܘܲܝ̈ ܠܹܗ ܗܠܹܝܢ ܕܲܣܥ݂ܲܪ ܒܐܝܼ̈ܕܲܝ ܝܵܘܣܸܦ", "ܘܦܲܫܸܩ ܐܸܢܹܝܢ ܒܝܲܕܼ ܒܲܪ ܒܲܝܬܹܿܗ ܐܲܝܟ ܚܲܟܿܝܼܡܵܐ ܀", ":ܒܟܼܠܵܗ̇ ܐܲܪܥܵܐ ܐܲܡܠܸܟ ܟܲܦܢܵܐ ܘܐܸܚܲܕܼ ܢܘܼܡܹܗ", "ܘܐܲܣܸܩ ܐܸܢܘܿܢ ܠܲܒܼܢܵܘ̈ܗܝ ܕܐܲܒܼܪܵܡ ܥܲܠ ܡܸܨܪ̈ܵܝܹܐ ܀", "ܫܲܥܒܸܿܕܼ ܐܸܢܘܿܢ ܟܲܦܢܵܐ ܩܲܫܝܵܐ ܠܲܒܼܢܲܝ̈ ܝܲܥܩܘܿܒܼ:", "ܘܟܲܕܼ ܠܵܐ ܨܵܒܹ̇ܝܢ ܢܚܸܬܼܘ ܕܲܢܡܲܠܘܿܢ ܚܵܘܒܲܬܼ ܚܸܠܡܹ̈ܐ ܀", ":ܕܠܵܐ ܦܲܢܝܼܘ ܠܹܗ ܐܲܓܼܪܵܐ ܠܟܹܐܢܵܐ ܚܠܵܦ ܦܸܠ̈ܐܵܬܹܗ", "ܦܲܪܥܘܼܗܝ ܪܹܫܵܐ ܐܵܦ ܪܸܒܿܝܼܬܼܵܐ ܕܬܲܪܬܹܿܝܢ ܙܲܒܼܢܝܼ̈ܢ ܀", ":ܬܲܪܬܹܿܝܢ ܙܲܒܼܢܝܼ̈ܢ ܦܪܲܥ̣ܘ ܒܘܼܕܵܩܵܐ ܕܲܬܼܪܹܝܢ ܚܸܠܡܵܘ̈ܗܝ", "ܒܟܼܵܘܟܿܒܹ̈ܐ ܘܟܲܦܹ̈ܐ ܕܚܵܘܝܼ ܐܸܢܘܿܢ ܐ̄ܪܵܙܵܢܵܐܝܼܬܼ ܀", ":ܢܚܸܬܼܘ ܥܸܒܼܪ̈ܵܝܹܐ ܠܘܵܬܼ ܡܸܨܪ̈ܵܝܹܐ ܠܡܸܙܒܲܢ ܠܲܚܡܵܐ", "ܘܨܵܕܲܬ̤ ܐܸܢܘܿܢ ܗܵܝ̇ ܟܹܐܢܘܼܪܵܐ ܕܛܲܠܡ̣ܘܼܗ̇ ܒܝܵܘܣܸܦ ܀", ":ܦܸܟܼܪܲܬ̤ ܐܸܢܘܼܢ ܠܲܡܙܲܒܿܢܵܢܹ̈ܐ ܩܕܼܵܡ ܚܲܒܿܝܼܒܼܵܗ̇", "ܘܫܸܡܛܲܬ̤ ܣܲܝܦܵܐ ܕܢܸܓܼܕܵܗ̇ ܩܲܫܝܵܐ ܥܲܠ ܨܵܘܪ̈ܲܝܗܘܿܢ ܀", ":ܫܵܘܕܲܥ ܐܸܢܘܿܢ ܩܛܝܼܠ ܒܲܚܣܵܡܵܐ ܠܲܡܙܲܒܿܢܵܢܵܘ̈ܗܝ", "ܘܠܑܵܐ ܦܪ݂ܲܥ ܐܸܢܘܿܢ ܚܘܼܒܼܠܵܐ ܕܫܵܘܹ̇ܐ ܠܣܘܼܥܪ̈ܵܢܲܝܗܘܿܢ ܀", ":ܐܸܣܟܹܿܝܡ ܩܘܼܫܬܵܐ ܠܒܸ݂ܫ ܙܲܕܲܝܩܵܐ ܠܘܼܩܒܲܠ ܐܲܚܵܘ̈ܗܝ", "ܘܐܲܥܸܠ ܐܸܢܘܿܢ ܐܲܝܟ ܕܲܠܟܼܘܼܪܵܐ ܠܒܼܘܼܚܪܵܢ ܡܸܠܵܘ̈ܗܝ ܀", ":ܓܵܫܘܿܫܹ̈ܐ ܐ̄ܢܬܿܘܿܢ ܐܸܡ݂ܲܪ ܝܵܘܣܸܦ ܠܘܵܬܼ ܙܵܒܼܘܿܢܹ̈ܐ", "ܠܡܸܓܲܫ ܠܐܲܪܥܵܐ ܢܚܸܬܿܬܿܘܿܢ ܐ̄ܢܵܫܵܐ ܠܵܘ ܥܲܠ ܠܲܡܚܵܐ ܀", ":ܒܚܲܝܲܝ̈ ܦܸܪܥܘܿܢ ܚ̣̄ܡܵܐ ܗ̄ܘ̣ܵܐ ܢܲܟܼܦܵܐ ܘܐܲܪܗܸܒܼ ܐܸܢܘܿܢ", "ܘܙܵܘܥܘ̣ ܘܐܸܬܼܒܲܠܗܝܼܘ ܕܠܲܝܬܿ ܬܘܼܒܼ ܣܲܒܼܪܵܐ ܠܡܸܦܲܨܵܝܘܼ ܀", ":ܟܹܐܢܹ̈ܐ ܚܢܲܢ ܠܲܡ ܠܵܘ ܥܵܘܵܠܹ̈ܐ ܥܢ̣ܵܘ ܚܲܣܵܡܹ̈ܐ", "ܘܟܲܕܼ ܡܸܬܼܓܵܘܣܝܼܢ ܒܫܸܡ ܐܝܼܬܼܘܼܬܼܵܐ ܨܵܕܲܬ̤ ܐܸܢܘܿܢ ܀", ":ܓܠܵܘ̣ ܕܲܚܕܲܥܣܲܪ ܗܵܘܹ̇ܝܢ ܐܸܢܘܿܢ ܘܚܲܕܼ ܐܲܒܼܘܼܗܘܿܢ", "ܘܚܲܕܼ ܠܲܡ ܕܐܸܒܲܕܼ ܘܲܚܣ݂ܲܪ ܒܐܝܼܕܹܗ ܡܸܢܝܵܢ ܝܲܪ̈ܚܹܐ ܀", ":ܥܸܣܪܵܐ ܢܚܸܬܼܢܲܢ ܠܡܸܙܒܲܢ ܠܲܚܡܵܐ ܘܦܵܫ̣ ܚܲܕܼ ܙܥܘܿܪܵܐ", "ܥܲܩܸܒܼ ܘܲܚܙܝܼ ܕܗܵܟܲܢ ܐܝܼܬܹܝܗ̇ ܐܲܝܟ ܕܐܸܡܪ̣ܢܲܢ ܀", ":ܢܦܲܠ̣ܘ ܗ̄ܘ̣ܵܘ ܒܦܲܚܵܐ ܕܲܨܠܵܘ ܗܸܢܘ̣ܿܢ ܒܝܲܕܼ ܡܸܠܲܝ̈ܗܘܿܢ", "ܘܲܦܟ݂ܲܪ ܐܸܢܘܿܢ ܪܸܡܙܵܐ ܟܲܣܝܵܐ ܡ̣ܢ ܟܠ ܓܼܒܿܝܼ̈ܢ ܀", ":ܠܦܘܼܬܼ ܡܸܠܲܝ̈ܗܘܿܢ ܬܒܲܥ̣ ܒܐܝܼ̈ܕܲܝܗܘܿܢ ܐܲܝܟ ܕܐܸܫܬܵܘܕܲܝܼܘ", "ܘܚܵܘܝܼ ܕܟܹܐܢܵܐ ܗ̄ܘ̣ ܘܠܲܐܠܵܗ ܟܠܵܐ ܕܵܚܹ̇ܠ ܐܵܦ ܗܘ̤ ܀", ":ܗܵܟܲܢ ܬܸܗܘܸܐ ܐܲܝܟ ܕܐܸܡܲܪ̣ܬܿܘܿܢ ܥܢ̣ܵܐ ܙܲܕܿܝܼܩܵܐ", "ܚܵܘܵܘ ܒܘܼܩܝܵܐ ܕܗܘܼܦܵܟܲܝ̈ܟܿܘܿܢ ܘܡܸܬܼܦܲܨܹܝܢ ܐ̄ܢܬܿܘܿܢ ܀", ":ܙܸܠܘ ܐܲܝܬܵܘ ܠܝܼ ܐ̄ܚܘܼܟܼܘܿܢ ܙܥܘܿܪܵܐ ܕܐܸܡ݂ܲܪܬܿܘܿܢ ܕܐܝܼܬܼ", "ܘܫܵܪܹܐ ܐ̄ܢܵܐ ܠܟܼܘܿܢ ܥܲܡ ܐܲܚܘܼܟܼܘܿܢ ܠܘܵܬܼ ܐܲܒܼܘܼܟܼܘܿܢ ܀", ":ܣܝܼܡܘ ܡܸܫܟܵܢܵܐ ܠܦܘܼܬܼ ܣܘܼܥܪܵܢܵܐ ܕܲܢܦܲܠ̣ܬܿܘܿܢ ܒܹܗ", "ܘܐܲܢ̄ܬܿܘܿܢ ܐܵܘܒܸܿܠܘ ܠܲܚܡܵܐ ܠܟܲܦܢܹ̈ܐ ܕܲܒܼܒܼܵܬܲܝ݁ܟܿܘܿܢ ܀", ":ܟܠ̣ܵܐ ܚܲܕܼ ܡܸܢܗܘܿܢ ܘܐܲܣܪܹ݂ܗ ܒܙܲܝܢܵܐ ܒܲܡܠܸܐ ܙܲܒܼܢܵܐ", "ܘܙܵܘܕ ܐܸܢܘܿܢ ܒܟܸܣܦܵܐ ܘܠܲܚܡܵܐ ܕܲܒܼܛܲܥܢܲܝ̈ܗܘܿܢ ܀", ":ܚܙ݂ܲܩܘ ܡ̣ܢ ܡܸܨܪܹܝܢ ܘܐܸܬܼܵܘ ܘܲܦܢ̣ܵܘ ܠܘܵܬܼ ܐܲܒܼܘܼܗܘܿܢ", "ܘܐܸܫܬܲܥܝܼܘ ܠܹܗ ܡܸܕܹܿܡ ܕܲܓܼܕܲܫ̣ ܘܬܸܢܘܲܝ ܕܲܗܘ̤ܵܬܼ ܀", ":ܬ̣ܡܲܗ ܙܲܕܿܝܼܩܵܐ ܘܐܸܬܿܕܲܡܲܪ ܗ̄ܘ̣ܵܐ ܡ̣ܢ ܡܸܠܲܝ̈ܗܘܿܢ", "ܘܲܪܫܵܐ ܠܲܒܼܢܵܘ̈ܗܝ ܕܡܸܛܠ ܡܵܢܵܐ ܓܠ݂ܲܝܬܿܘܿܢ ܗܵܕܹܐ ܀", ":ܠܡܵܢ ܚܵܘܝܼܬܿܘܿܢ ܡܸܢܝܵܢ ܝܲܠܕܲܝ̈ ܕܲܟܼܡܵܐ ܗܵܘܹ̇ܝܢ", "ܕܲܥܬܼܝܼܕܼ ܓܲܒܼܪܵܐ ܕܢܸܬܼܒܲܥ ܡܸܢܟܼܘܿܢ ܐܵܦ ܗܵܘ̇ ܕܐܸܒܲܕܼ ܀", ":ܢܵܚ̣ܘ ܡ̣ܢ ܡܸܠܹ̈ܐ ܘܟܲܦܢܵܐ ܠܵܐ ܢܵܚ̣ ܡ̣ܢ ܩܲܫܝܘܼܬܹܗ", "ܘܫܲܥܒܸܿܕܼ ܐܸܢܘܿܢ ܠܡܸܦܢܵܐ ܠܡܸܨܪܹܝܢ ܟܲܕܼ ܠܵܐ ܨܵܠܒܹ̇ܝܢ ܀", ":ܕܒܲܪ̣ܘ ܠܐܲܚܘܼܗܘܿܢ ܐܲܝܟ ܕܐܸܫܬܵܘܕܲܝܼܘ ܕܠܵܐ ܢܸܬܿܕܲܓܿܠܘܼܢ", "ܘܛܲܝܸܒܼܘ ܕܵܫܢܹ̈ܐ ܠܝܵܘܣܸܦ ܟܹܐܢܵܐ ܕܕܲܡ ܢܸܬܼܪܲܥܸܐ ܀", ":ܫܩܲܠ̣ܘ ܡ̣ܢ ܛܘܼܒܼܵܐ ܕܐܲܪܥܵܐ ܕܲܟܼܢܲܥܢ ܨܲܪܘܵܐ ܘܕܸܒܼܫܵܐ", "ܘܟܸܦܵܐ ܐܲܥܦܵܐ ܥܲܠ̣ ܩܲܕܼܡܵܝܵܐ ܕܝܲܗ̣̄ܒܼܘ ܘܐܸܬܼܦܲܢܝܼ ܀", ":ܚ̣ܙܲܩܘ ܟܲܕܼ ܪܵܕܹܝܢ ܒܐܲܝܕܵܐ ܕܲܗܘ̤ܵܬܼ ܕܚܸܒܼܫܲܬ̤ ܐܸܢܘܿܢ", "ܕܲܠܡܵܐ ܬܸܫܠܲܡ ܒܝܲܕܼ ܣܘܼܥܪ݁ܵܢܹܐ ܘܬܼܵܘܒܸܿܕܼ ܐܸܢܘܿܢ ܀", ":ܩܸܢܛܵܐ ܡܠܹܝܢ ܗ̄ܘ̣ܵܘ ܟܲܕܼ ܪܵܕܹܝܢ ܗ̄ܘ̣ܵܘ ܐܲܝܟ ܚܲܝܵܒܹ̈ܐ", "ܕܕܲܡ ܠܵܐ ܢܸܣܦܲܩ ܦܝܵܣܵܐ ܘܡܸܠܹ̈ܐ ܠܘܵܬܼ ܬܲܪܥܘܼܬܼܵܐ ܀", ":ܟܡܵܐ ܕܩܵܪܒܿܝܼܢ ܗ̄ܘ̣ܵܘ ܠܐܲܦܲܝ̈ ܡܸܨܪܹܝܢ ܬܘܼܒܼ ܚܵܫ̇ܝܼܢ ܗ̄ܘ̣ܵܘ", "ܘܡܸܬܼܒܲܗܹܝܢ ܗ̄ܘ̣ܵܘ ܚܘܼܫܵܒܲܝ̈ܗܘܿܢ ܒܝܲܕܼ ܣܘܼܥܪ݁ܵܢܹܐ ܀", ":ܡܲܛܝܼܘ ܠܐܲܬܼܪܵܐ ܘܡܲܛܝܼܘ ܐܸܢܘܿܢ ܚܸܒܼܠܹ̈ܐ ܕܡ̇ܘܬܵܐ", "ܘܚܲܫ̣ܘ ܘܐܸܬܼܒܲܠܗܘܿܝܼܘ ܐܲܝܟ ܝܵܠܹܕܿܬܵܐ ܕܚܲܣܢܘܼܗ̇ ܟܹܐܒܹ̈ܝܗ̇ ܀", ":ܛܲܝܼܒܼܘ ܕܵܫܢܹ̈ܐ ܘܥܲܠ̣ܘ ܕܲܢܦܲܝܼܣܘܼܢ ܩܕܼܵܡ ܬܲܪܥܘܼܬܼܵܐ", "ܘܐܲܥܸܠܘ ܥܲܡܗܘܿܢ ܐܵܦ ܒܸܢܝܵܡܹܝܢ ܠܫܘܼܪܵܪ ܡܸܠܹ̈ܐ ܀", ":ܢܦܲܠ̣ܘ ܥܲܠ ܐܲܪܥܵܐ ܚܕܲܥܣܲܪ ܟܲܦܹ̈ܐ ܡܲܠܵܠܵܬܼܵܐ", "ܘܲܫܠܸܡ̣ܘ ܚܸܠܡܹ̈ܐ ܕܲܚܠ݂ܲܡ ܟܸܐܢܵܐ ܒܝܲܕܼ ܣܘܼܥܪ̈ܵܢܹܐ ܀", ":ܦܪܲܥ̣ܘ ܚܲܣܡܹ̈ܐ ܟܲܕܼ ܠܵܐ ܨܵܒܹ̇ܝܢ ܚܵܘܒܲܬܼ ܚܘܼܒܵܐ", "ܘܫܲܡܠܝܼܘ ܐ̄ܪܵܙܵܐ ܕܐ̄ܪܵܙ ܓܸܠܝܵܢܵܐ ܒܐܵܬܼܵܐ ܕܟܲܦܹ̈ܐ ܀", ":ܡܲܠܸܠ ܥܲܡܗܘܿܢ ܚܲܟܿܝܼܡܵܐܝܼܬܼ ܐܲܝܟ ܚܲܟܿܝܼܡܵܐ", "ܕܲܚܙ̣̱ܵܐ ܕܲܢܩܸ݂ܦ ܥܒܼܵܕܹ̈ܐ ܠܡܸܠܹ̈ܐ ܒܩܘܼܫܬܵܐ ܠܚܸܘܙܵܐ ܀", ":ܫܲܐܸܠ ܐܸܢܘܿܢ ܥܲܠ ܐܲܒܼܘܼܗܘܿܢ ܕܩܲܝܵܡ ܟܹܐܢܵܐ", "ܘܲܚ̣ܙܵܐ ܠܐܲܚܘܼܗܝ ܘܐܸܡ݂ܲܪ ܗܵܢܵܘ̇ ܗܵܘ̇ ܕܐܸܡ݂ܲܪܬܿܘܿܢ ܀", ":ܐܸܚܲܕܼ ܪ̈ܵܚܡܵܘܗܝ ܘܲܥܨ̣ܵܐ ܟܝܵܢܹܗ ܕܢܸܒܼܩܸܐ ܐܸܢܘܿܢ", "ܘܲܒܼܢܸܣܝܵܢܵܐ ܢܹܐܠܲܦ ܢܝܼܫܵܐ ܕܪܸ̈ܥܝܵܢܲܝܗܘܿܢ ܀", ":ܝܲܩܲܪ ܐܸܢܘܿܢ ܒܐ̄ܢܵܫܵܝ̈ܬܼܵܐ ܐܲܝܟ ܪܸܓܲܬܼܗܘܿܢ", "ܘܚܵܘܝܼ ܐܸܢܘܿܢ ܕܝܵ̇ܕܲܥ ܛܲܟܼܣܵܐ ܕܩܲܫܝܼܫ ܘܲܛܠܸܐ ܀", ":ܦܩܲܕܼ ܠܪܲܒܿܒܲܝܬܹܿܗ ܕܢܸܫܪܸܐ ܐܸܢܘܿܢ ܒܐܸܣܟܹܿܝܡ ܚܘܼܒܵܐ", "ܘܲܢܣܝܼܡ ܟܵܣܵܐ ܒܦܘܼܡ ܛܲܥܢܲܝ̈ܗܘܿܢ ܘܢܲܚܸܫ ܐܸܢܘܿܢ ܀", ":ܟܵܣܵܐ ܕܝܼܠܹܗ ܦܩ݂ܲܕ ܕܲܢܣܝܼܡܝܼܘܗܝ ܒܛܲܥܢܵܐ ܕܐܲܚܘܼܗܝ", "ܕܲܒܼܝܲܕܼ ܟܠܗܹܝܢ ܢܸܒܼܩܸܐ ܚܘܼܒܵܐ ܕܐܲܚܹ̈ܐ ܢܟܼܝ̈ܠܹܐ ܀", ":ܚܙܲܩܘ̣ ܡ̣ܢ ܨܹܐܕܼܵܘܗܝ ܟܲܕܼ ܚܵܕܹܝ̇ܢ ܗ̄ܘ̣ܵܘ ܐܲܝܟ ܙܲܟܵܝܹ̈ܐ", "ܘܥܲܕܼ ܡܸܬܼܝܲܐܒܼܝܼܢ ܪܗܸܛ ܦܘܼܩܕܵܢܵܐ ܘܐܲܪܗܸܒܼ ܐܸܢܘܿܢ ܀", "ܘܥܲܦ ܗ̄ܘ̣ܵܐ ܐܸܒܼܠܵܐ ܒܲܕܼܡܘܼܬܼ ܢܲܚ̈ܬܹܿܐ ܥܲܠ ܪܸܥܝܵܢܵܐ ܀", ":ܠܡܵܢܵܐ ܦܪ݂ܲܥܬܿܘܿܢ ܚܘܼܒܼܠܹ̈ܐ ܕܨܲܥܪܵܐ ܚܠܵܦ ܐܝܼܩܵܪܵܐ", "ܘܠܵܐ ܩܵܘܝܼܬܵܢ ܒܐܲܝܕܵܐ ܕܦܲܐܝܵܐ ܠܲܒܼܢܲܝ̈ ܚܹܐܪܹ̈ܐ ܀", ":ܒܲܨܝܼ ܐܸܢܘܿܢ ܐܲܝܟ ܠܵܐ ܝܵ̇ܕܲܥ ܒܐܲܝܕܵܐ ܕܲܗܘ̤ܵܬܼ", "ܘܐܸܫܟܲܚ ܟܵܣܵܐ ܐܲܝܟܵܐ ܕܣܵܡܹ݂ܗ ܠܘܵܬܼ ܒܸܢܝܵܡܹܝܢ ܀", ":ܥܛܲܦܘ ܟܲܕܼ ܒܵܟܹ̇ܝܢ ܘܲܦܪܝܼܣ ܐܸܒܼܠܵܐ ܥܲܠ ܪܹ̈ܫܲܝܗܘܿܢ", "ܕܗܲܦܟ݂ܵܗ̇ ܐܸܒܼܠܵܐ ܠܚܲܕܼܘܲܬܼ ܠܸܒܵܐ ܠܘܵܬܼ ܟܲܪ ܝܘܼܬܼܵܐ ܀", ":ܢܦܲܠܘ̣ ܘܐܸܬܼܓܲܪܓܲܚܘ ܟܲܕܼ ܡܸܬܼܟܲܫܦܝܼܢ ܥܲܠ ܡ̇ܐ ܕܓܼܕܲܫ", "ܘܐܵܘܕܲܝܼܘ ܘܐܸܡ̣ܪܘ ܕܠܲܝܬܿ ܙܵܟܼܘܼܬܼܵܐ ܠܚܲܝܵܒܼܘܼܬܲܢ ܀", ":ܚܙ̣ܵܐ ܙܲܕܲܝܼܩܵܐ ܚܲܫܵܐ ܕܐܲܚܵܘ̈ܗܝ ܘܚܲܫ̣ ܠܘܼܩܒܲܠܗܘܿܢ", "ܘܠܵܐ ܬܘܼܒܼ ܚܲܡܣܸܢ ܡ̣ܢ ܟܲܪܝܘܼܬܼܵܐ ܕܫܸܚܩܲܬ̤ ܢܲܦܫܹܗ ܀", ":ܥܨ̣ܵܝܗܝ ܓܹܝܪ ܚܘܼܒܵܐ ܕܦܵܪܘܿܫܘܼܬܼܵܐ ܕܣܝܼܡ ܒܲܟܼܝܵܢܵܐ", "ܘܲܗ̤ܘܲܝ̈ ܕܸܡܥܹ̈ܐ ܐܲܝܟ ܫܘܼܒܼܩܵܢܵܐ ܠܘܵܬܼ ܟܲܪܝܘܼܬܼܵܐ ܀", ":ܒܟ݂ܵܐ ܠܘܼܩܒܲܠܗܘܿܢ ܕܲܟܼܡܵܐ ܚܲܫ̣ܘ ܗ̄ܘ̣ܵܘ ܒܠܵܐ ܝܼܕܲܥܬܼܵܐ", "ܘܚܵܘܝܼ ܚܘܼܒܹܿܗ ܕܠܵܐ ܦܪ݂ܲܥ ܐܸܢܘܿܢ ܣܘܼܥܪ̈ܵܢܲܝܗܘܿܢ ܀", ":ܪ̈ܲܚܡܹܐ ܙܲܩܬ̣ܿܘܼܗܝ ܒܲܕܼܡܘܼܬܼ ܥܘܼܖܣܵܐ ܠܘܵܬܼ ܬܲܪܥܘܼܬܼܵܐ", "ܘܐܵܘܕܲܥ ܐܸܢܘܿܢ ܕܗܘ̤ܝܘܼ ܕܙܲܒܿܢܹܗ ܚܣܵܡܵܐ ܢܟܼܝܼܠܵܐ ܀", ":ܐ̄ܢܵܐ ܐ̄ܢܵܐ ܝܵܘܣܸܦ ܥܲܒܼܕܵܐ ܚܣܵܡܵܐ ܕܲܒܼܟܼܘܿܢ", "ܘܗܵܐ ܐܲܪܝܼܡܲܢܝ ܨܸܒܼܝܵܢ ܟܲܣܝܵܐ ܕܲܓܼܠܸܐ ܠܹܗ ܟܠ ܀", ":ܐ̄ܢܵܐ ܐ̄ܢܵܐ ܚܣܝܼܡܵܐ ܕܛܲܪܕܲܢܝ ܢܸܟܼܠܵܐ ܠܒܲܪ ܡ̣ܢ ܫܲܝܢܵܐ", "ܘܗܵܐ ܫܲܝܸܢ ܒܝܼ ܐܲܠܵܗ ܟܠܵܐ ܥܲܡܵܐ ܦܠܝܼܓܼܵܐ ܀", ":ܐ̄ܢܵܐ ܗ̄ܘ̣ ܗܲܕܵܡܵܐ ܕܲܦܣܲܩܬܿܘܿܢܵܢܝ ܡ̣ܢ ܓܘܼܫܡܲܝ̈ܟܿܘܿܢ", "ܬܵܘ ܢܸܬܼܚܲܢܲܢ ܐܵܦܸܢ ܗܵܫܵܐ ܠܘܵܬܼ ܫܲܘܝܘܼܬܼܵܐ ܀", ":ܐ̄ܢܵܐ ܐ̄ܢܵܐ ܕܲܚܙܹ̇ܝܬܼ ܟܲܦܹ̈ܐ ܚܕܲܥܣܲܪ ܘܲܚܕܼܵܐ ܕܲܩܬܢܘܿܡܝ", "ܘܗܵܐ ܐܸܬܼܦܲܫܲܩ ܚܲܝܠܵܐ ܕܡܸܠܲܝ̈ ܒܕܲܣܓܸܕܿܬܿܘܿܢ ܠܝܼ ܀", ":ܙܸܠܘ ܠܹܗ ܠܟܹܐܢܵܐ ܝܲܥܩܘܿܒܼ ܕܩܲܝܵܡ ܝܵܘܣܸܦ", "ܬܵܐ ܚܘܿܬܼ ܒܲܥܓܲܠ ܘܲܦܪܘܿܥ ܐܵܦ ܐܲܢ̄ܬܿ ܚܵܘܒܲܬܼ ܚܸܠܡܹ̈ܐ ܀", ":ܙܸܠܘ ܐܸܡܲܪܘ ܠܹܗ ܕܩܲܝܵܡ ܫܲܒܼܛܵܐ ܕܣܵܡ̇ܟ ܗ̄ܘ̣ܵܐ ܠܵܟ", "ܬܵܐ ܠܒܼܘܿܟ ܒܐܝܼܕܼܵܐ ܚܘܼܛܪܵܐ ܕܲܩܢܘܿܡܝ ܘܐܸܬܼܒܲܝܲܐ ܒܹܗ ܀", ":ܙܸܠܘ ܒܲܕܹܿܩܘ ܠܹܗ ܐܝܼܩܵܪܝ ܘܫܘܼܠܛܵܢܝ ܕܒܹܝܬܼ ܡܸܨܪ̈ܵܝܹܐ", "ܘܐܲܢܝܼܚܘ ܢܲܦܫܹܗ ܒܲܠܡܹܐܝܢ ܛܸܒܵܐ ܕܚܲܝܹ̈ܐ ܕܲܩܢܘܿܡܝ ܀", ":ܙܸܠܘ ܐܸܡܲܪܘ ܠܹܗ ܕܥܲܒܼ݂ܕܲܢܝ ܐܲܠܵܗܝ ܡܵܪܵܐ ܠܡܸܨܪܹܝܢ", "ܘܡܲܡܠܸܟ ܫܘܼܠܛܵܢܝ ܘܪܵܕܹܐ ܠܥܲܒܼ̈ܕܹܿܐ ܘܠܲܒܼܢܲܝ̈ ܚܹܪܹ̈ܐ ܀", ":ܓܠܵܘ ܚܵܘܵܘ ܠܹܗ ܐܵܦ ܚܹܝܠ ܟܲܣܝܵܐ ܙܵܘܥܲܝ̈", "ܘܐܲܫܪܝܼ ܒܡܲܕܲܥܝ ܚܸܟܼܡܲܬܼ ܩܘܼܫܬܵܐ ܕܲܣܬܼܝܼܪ݁ܵܬܼܵܐ ܀", ":ܙܸܠܘ ܐܸܡܲܪܘ ܠܹܗ ܕܩܲܝܵܡ ܟܲܦܢܵܐ ܫ̈ܢܲܝܵܐ ܚܲܡܸܫ", "ܬܵܐ ܐܹܬܲܪܣܹܝܟ ܕܲܠܡܵܐ ܬܹܐܒܲܕܼ ܐܲܢ̄ܬܿ ܥܲܡ ܕܝܼܠܵܟ ܀", ":ܐܵܦ ܗܘ̤ ܝܵܘܣܸܦ ܒܗܵܕܹܐ ܡܸܠܬܼܵܠ ܒܲܝܲܐ ܠܐܲܚܵܘ̈ܗܝ", "ܕܐܲܠܵܗܵܝ ܫܲܕܲܪܲܢܝ ܕܐܸܗܘܸܐ ܙܵܐܹ̇ܢ ܠܟܼܘܿܢ ܡ̣ܢ ܟܲܦܢܵܐ ܀", ":ܒܗܵܕܹܐ ܬܸܢܘܲܝ ܡܓܲܪܸܓܼ ܗ̄ܘ̣ܵܐ ܠܹܗ ܠܝܲܩܘܿܒܼ ܐܲܒܼܘܼܗܝ", "ܕܲܒܼܡܲܚܲܬܿܬܹܿܗ ܢܚܲܬܸܿܡ ܡܸܠܹ̈ܐ ܕܲܠܘܵܬܼ ܐܲܒܼܪܵܡ ܀", ":ܒܝܲܕܼ ܫܘܼܘܕܵܝܵܐ ܕܲܢܒܼܝܼܘܼܬܼܵܐ ܐܲܦܝܼܣ ܠܐܲܚܵܘ̈ܗܝ", "ܕܠܵܐ ܢܸܬܼܥܵܘܟܼܘܼܢ ܡ̣ܢ ܡܹܐܬܼܝܼܬܼܵܐ ܕܲܠܘܵܬܼ ܚܘܼܒܹܿܗ ܀", ":ܐܲܪܡܝܼ ܥܠܲܝܗܘܿܢ ܩܸܢܛܵܐ ܕܟܲܦܢܵܐ ܘܕܲܚܸܠ ܐܸܢܘܿܢ", "ܕܬܼܘܼܒܼ ܠܲܡ ܩܲܝܵܡ ܫܲܒܼܛܵܐ ܕܟܲܦܢܸܵܐ ܫܢܲܝܵ̈ܐ ܚܲܡܸܫ ܀", ":ܒܗܵܠܹܝܢ ܩܵܠܹ̈ܐ ܫܲܓܲܫ ܐܸܢܘܿܢ ܠܡܸܚܲܬܼ ܨܖܹܕܼܵܘܗܝ", "ܘܲܟܼܬ݂ܲܒܼ ܐܸܢܘܿܢ ܒܪܸ̈ܥܝܵܢܲܝܗܘܿܢ ܐܲܝܟ ܕܲܒܼܠܘܼܚܹ̈ܐ ܀", ":ܫܡ݂ܲܥ ܡܸܨܪܵܝܵܐ ܦܸܪܥܘܿܢ ܡܲܠܟܵܐ ܒܗܵܠܹܝܢ ܕܲܗ̤ܘܲܝ̈", "ܘܲܚܕܼܝܼ ܣܲܓܿܝܼ ܒܛܸܒܵܐ ܕܓܸܢܣܹܗ ܕܒܲܪ ܥܸܒܼܪ̈ܵܝܹܐ ܀", ":ܩܪ̣ܵܐ ܠܲܡ ܦܸܪܥܘܿܢ ܠܝܵܘܣܸܦ ܘܐܸܡ݂ܲܪ ܕܲܥܒܸܕܼ ܗܵܕܹܐ", "ܘܐܲܝܬܵܐ ܠܥܲܡܵܟ ܘܐܲܢܝܼܚ ܐܸܢܘܿܢ ܒܛܘܼܒܹ̈ܐ ܕܡܲܠܟܿܘܼܬܼܝ ܀", ":ܙܵܘܸܕܼ ܠܐܲܚܲܝ̈ܟ ܘܫܲܕܲܪ ܐܸܢܘܿܢ ܠܒܹܝܬܼ ܐܲܒܼܘܼܗܘܿܢ", "ܕܢܹܐܬܸܐ ܢܸܚܙܸܐ ܘܢܸܚܕܹܿܐ ܒܚܲܝܲܝ̈ܟ ܘܲܒܼܫܘܼܠܛܵܢܵܟ ܀", ":ܩܲܒܸܿܠܘ ܘܲܫܠܸܡ̣ܘ ܐܲܚܵܘ̈ܗܝ ܕܝܵܘܣܸܦ ܒܗܵܕܹܐ ܕܲܗܘ̤ܵܬܼ", "ܘܲܚܙ݂ܲܩܘ ܠܐܲܬܼܪܵܐ ܕܒܹܝܬܼ ܡܲܥܡܲܪܗܘܿܢ ܟܲܕܼ ܚܵ̇ܕܹܝܢ ܗ̄ܘ̣ܵܘ ܀", ":ܡܲܢܲܥܘ ܘܲܡ̣ܛܵܘ ܫܲܒܼܛܲܝ̈ ܟܹܐܢܵܐ ܠܘܵܬܼ ܐܲܒܼܘܼܗܘܿܢ", "ܘܲܛܥܝܼܢܝܼܢ ܗ̄ܘ̣ܵܘ ܥܘܼܬܼܪܵܐ ܕܙܲܒܼܢܵܐ ܘܐܵܬܼܵܐ ܕܫܲܝܢܵܐ ܀", ":ܚܵܕܝܼܘ ܕܵܫܢܹ̈ܐ ܕܫܲܕܲܪܘ ܝܵܘܣܸܦ ܘܦܸܪܥܘܿܢ ܡܲܠܟܵܐ", "ܘܝܲܗ̣̄ܒܼܘ ܠܹܗ ܣܒܲܪܬܼܵܐ ܕܚܲܝܹ̈ܐ ܕܲܒܼܪܹܗ ܘܲܕܼܫܘܼܠܛܵܢܹܗ ܀", ":ܬܗܲܪ ܘܐܸܕܲܡܲܪ ܒܐܲܝܕܵܐ ܕܲܗܘ̤ܵܬܼ ܕܠܵܐ ܣܘܼܟܵܝܵܐ", "ܘܐܵܘܚܸܠ ܘܐܸܡ݂ܲܪ ܕܪܲܒܵܐ ܗ̄ܝܼ ܣܲܓܿܝܼ ܐܸܢ ܫܲܪܝܼܪܵܐ ܀", ":ܚܙ̣ܵܐ ܥܸܓܼ̈ܠܵܬܼܵܐ ܕܫܲܕܲܪ ܦܸܪܥܘܿܢ ܘܢܵܚ̣ ܪܸܥܝܵܢܹܗ", "ܘܲܩܢ̣ܵܐ ܣܲܒܼܪܵܐ ܠܘܵܬܼ ܣܘܼܟܵܝܵܐ ܕܐܲܝܠܹܝܢ ܕܲܫܡ݂ܲܥ ܀", ":ܪܲܒܵܐ ܗܝ̤ ܠܲܡ ܕܩܲܝܵܡ ܝܵܘܣܸܦ ܐܸܡ݂ܲܪ ܟܹܐܢܵܐ", "ܐܸܚܘܿܬܼ ܐܸܚܙܹܝܘܗܝ ܘܐܸܚܕܸܿܐ ܒܚܵܝܵܘ̈ܗܝ ܥܲܕܼܠܵܐ ܐܹܡܘܼܬ ܀", ":ܐܹܙܲܠ ܐܲܢܚ̣ ܚܲܫܲܝ̈ ܥܲܝܢܲܝ̈ ܒܲܠܡܹܐܝܢ ܦܲܓܼܪܹܗ", "ܘܐܲܫܠܲܚ ܟܲܪܝܘܼܬܼܝ ܒܝܲܕܼ ܥܸܢܝܵܢܵܐ ܕܡܸܠܲܝ̈ ܦܘܼܡܹܗ ܀", ":ܐܹܙܠ ܐܸܦܪܘܿܥ ܚܵܘܒܲܬܼ ܚܸܠܡܹ̈ܐ ܕܚܲܝܵܒܼ ܐ̄ܢܵܐ ܠܹܗ", "ܘܐܹܡܲܠܸܐ ܠܹܗ ܣܸܓܼܓܲܬܼ ܚܘܼܒܵܐ ܕܲܚܙ̣ܵܐ ܒܫܸܡܫܵܐ ܀", ":ܐܹܙܲܠ ܐܸܚܙܹܝܘܗܝ ܟܲܕܼ ܡܸܬܼܝܲܩܲܪ ܒܹܝܬܼ ܡܸܨܪ̈ܵܝܹܐ", "ܘܬܼܘܼܒܼ ܢܸܫܬܲܪܲܪ ܒܝܼ ܡܘܼܠܟܵܢܵܐ ܕܐܲܒܼܪܵܡ ܘܕܐܝܼܣܚܵܩ ܀", ":ܚܙ݂ܲܩ ܝܼܣܪܵܝܹܠ ܒܐܘܼܪܚܵܐ ܕܐܲܚܙ̣ܩ ܟܲܣܝܵܐ ܠܐܲܒܼܘܼܗܝ", "ܘܥܲܠ̣ ܥܲܡ ܙܲܪܥܹܗ ܠܐܲܪܥܵܐ ܕܡܸܨܪܹܝܢ ܘܫܲܪ̣ ܡܘܼܠܟܵܢܵܐ ܀", ":ܚܙ̣ܵܘ ܠܲܚܕܼܵܕܹ̈ܐ ܐܲܒܼܵܐ ܠܲܒܼܪܹܗ ܟܹܐܢܵܐ ܠܟܹܐܢܵܐ", "ܘܲܦܪܲܥܘ̣ ܚܘܼܒܵܐ ܘܫܲܡܠܝܼܘ ܐ̄ܪ݁ܵܙܹܐ ܕܲܒܼܝܲܕܼ ܚܸܠܡܹ̈ܐ ܀", ":ܣܓܸܕܼ ܙܲܕܿܝܼܩܵܐ ܩܕܼܵܡ ܙܲܕܿܝܼܩܵܐ ܗܘ̤ ܥܲܡ ܝܲܠܕܵܘ̈ܗܝ", "ܘܟܲܕܼܢܹܗ ܒܢܝܼܪܵܐ ܬܚܹܝܬܼ ܥܲܒܼܕܿܘܼܬܼܵܐ ܕܡܪܹܗ ܘܲܒܼܪܹܗ ܀", ":ܒܣܸܓܼܕܲܬܼ ܝܵܘܣܸܦ ܟܕܲܢ ܒܵܪܘܿܝܵܐ ܟܠܝܼܠܹ̈ܐ ܘܚܲܪ݁ܫܹܐ", "ܒܐ̄ܪܵܙ ܦܵܪܘܿܩܲܢ ܕܩܲܒܸܿܠ ܡ̣ܢ ܟܠ ܣܸܓܼܕܲܬܼ ܚܘܼܒܵܐ ܀", ":ܒܗܵܕܹܐ ܬܸܢܘܲܝ ܝܲܩܪܹܗ ܠܟܹܐܢܵܐ ܒܣܸܓܼܕܲܬ ܓܸܢܣܹܗ", "ܕܠܵܐ ܐ̄ܢܵܫ ܢܸܬܼܡܲܗ ܒܣܸܓܼܕܲܬܼ ܟܠܵܐ ܕܨܹܝܕܼ ܪܹܫܝܼܬܲܢ ܀", ":ܒܝܵܘܣܸܦ ܐܲܠܸܦ ܣܸܓܼܕܲܬܼ ܟܠܵܐ ܕܲܠܘܵܬܼ ܐ̄ܢܵܫܵܐ", "ܕܣܵܓ̇ܿܕܲܝܼܢ ܐܲܟܲܚ̄ܕܼ ܥܝܼܪܹ̈ܐ ܘܐܵܢܵܫܵܐ ܠܲܨܠܸܡ ܐ̄ܢܵܫܵܐ ܀", ":ܐ̄ܢܵܫܵܐ ܥܬܼܝܼܕܼ ܗ̄ܘ̣ܵܐ ܕܢܸܣܲܒܼ ܟܲܣܝܵܐ ܘܢܸܣܥܘܿܪ ܒܹܗ ܟܠ", "ܘܒܲܐܦܲܝ̈ ܢܩܲܒܸܿܠ ܡ̣ܢ ܟܠ ܣܸܓܼܕܲܬܼ ܟܠܵܐ ܀", ":ܒܗܵܕܹܐ ܨܵܐܲܪ ܐܵܦ ܦܸܠ̈ܐܵܬܼܵܐ ܒܕܼܘܼܒܵܪ ܟܹܐܢܹ̈ܐ", "ܕܠܵܐ ܢܸܬܼܢܲܟܼܪܸܐ ܟܲܕܼ ܡܸܬܼܒܲܕܲܩ ܫܪܵܪ ܓܸܠܝܵܢܹܗ ܀", ":ܓܠ̣ܵܐ ܥܲܠ ܕܸܒܼܚܹܗ ܒܕܼܒܼܚܵܐ ܕܐܸܡܪܵܐ ܕܦܲܨܝܼ ܠܐܝܼܣܚܵܩ", "ܕܗܵܟܲܢ ܦܵܪܹܩ ܐܵܦ ܗܘ̤ ܠܓܸܢܣܹܗ ܒܕܸܒܼܚܵܐ ܕܦܲܓܼܪܹܗ ܀", "ܚܵܘܝܼ ܒܝܵܘܣܸܦ ܕܠܹܗ ܡܸܬܼܩܲܪܒܼܵܐ ܣܸܓܼܕܲܬܼ ܟܠܵܐ ܀", ":ܨܵܪ ܪܲܒܿܘܼܬܹܗ ܘܲܪܫܲܡ̣ ܐ̄ܪ̈ܵܙܵܘܗܝ ܒܟܹܐܢܹ̈ܐ ܘܡܲܠ݁̈ܟܹܿܐ", "ܘܚܵܘܝܹܗ ܠܚܲܪܬܼܵܐ ܘܒܲܝܐܹܗ ܒܹܗ ܟܠ ܐ̄ܚܪ̈ܵܝܹܐ ܘܩܲܕܼܡܹ̈ܐ ܀", ":ܡܲܢ ܠܵܐ ܢܸܬܼܗܲܪ ܒܕܼܘܼܒܵܪ ܟܹܐܢܹ̈ܐ ܘܚܘܼܡܣܵܢܲܝ̈ܗܘܿܢ", "ܕܲܕܼܪܲܫܘ ܐܘܼܪܚܵܐ ܒܝܲܕܼ ܥܲܡܠܲܝ̈ܗܘܿܢ ܠܘܵܬܼ ܐܝܼܬܼܘܼܬܼܵܐ ܀", ":ܡܲܢ ܠܵܐ ܢܸܫܠܲܡ ܠܐ̄ܪ̈ܵܙܹܐ ܘܛܘܼܦܣܹ̈ܐ ܕܲܩܢܘܿܡܲܝ̈ܗܘܿܢ", "ܘܢܵܘܕܸܿܐ ܒܚܲܝܠܵܐ ܕܚܲܝܵܠ ܐܸܢܘܿܢ ܒܲܥܬܼܝܼ̈ܕܼܵܬܼܵܐ ܀", ":ܡܲܢ ܠܵܐ ܢܵܘܕܸܿܐ ܐܲܝܟ ܬܲܪܥܝܼܬܼܵܐ ܕܪܸ̈ܥܝܵܢܲܝܗܘܿܢ", "ܕܗܲܝܡܸܢܘ ܘܐܲܚܸܒܼܘ ܘܲܣܒ݂ܲܪܘ ܘܲܫܠܸܡ̣ܘ ܠܗܵܘ̇ܡ̇ܐ ܕܣܲܟܿܝܼܘ ܀", ":ܡܲܢ ܠܵܐ ܢܸܩܘܿܫ ܒܲܬܼܪܲܥ ܚܘܼܒܵܐ ܕܒܹܗ ܥܲܠ̣ܘ ܘܐܲܡܠܸܟܼܘ", "ܘܢܲܡܠܸܟ ܐܵܦ ܗܘ̤ ܒܕܼܘܼܡܝܵܐ ܢܲܟܼܦܵܐ ܕܚܵܘܝܼܘ ܒܐܲܪܥܵܐ ܀", ":ܒܝܵܘܣܸܦ ܢܹܚܘܼܪ ܐܲܝܢܵܐ ܕܨܵܒܹ̇ܬܼ ܠܡܸܬܼܢܲܟܵܦܘܼ", "ܘܢܸܚܙܸܐ ܩܢܘܿܡܹܗ ܕܠܵܐ ܢܸܬܼܟܲܬܲܡ ܒܪܸܓܲܬܼ ܦܲܓܼܪܵܐ ܀", ":ܒܹܗ ܢܸܬܼܒܲܩܸܐ ܐܲܝܢܵܐ ܕܪܵܗܹ̇ܛ ܪܘܼܚܵܢܵܐܝܼܬܼ", "ܘܢܲܪܡܸܐ ܦܓܼܘܼ̈ܕܹܐ ܒܪܸ̈ܓܼܫܲܝ ܦܲܓܼܪܹܗ ܕܠܵܐ ܢܸܬܼܒܲܥܪܲܪ ܀", ":ܒܕܘܼܡܝܵܐ ܕܝܼܠܹܗ ܢܹܐܚܘܿܕܼ ܕܲܪܵܐ ܥܲܡ ܚܘܼ̈ܬܼܚܵܬܹܐ", "ܕܬܸܕܲܥܲܟ ܢܘܼܪܵܐ ܕܲܒܼܗܲܕܵܡܵܘ̈ܗܝ ܒܚܘܼܡܣܵܢ ܢܲܦܫܹܗ ܀", ":ܥܲܡܹܗ ܢܸܚܘܿܬܼ ܠܐܸܣܛܵܕܼܝܼܘܿܢ ܡܲܠܝܲܬܼ ܚܲܫܹ̈ܐ", "ܕܢܸܣܲܩ ܥܲܡܹܗ ܠܘܵܬܼ ܙܵܟܼܘܼܬܼܵܐ ܕܦܘܼܪܥܵܢ ܐܲܓܼܪܵܐ ܀", ":ܫܘܼܒܼܚܵܐ ܠܡܵܪܝܵܐ ܕܲܒܼܝܲܕܼ ܚܘܼܒܹܿܗ ܫܲܡܠܝܼ ܘܲܓܼܡܲܪ", "ܐ̄ܪܵܙ ܦܸܠ̈ܐܵܬܼܵܐ ܕܲܚܙ̣ܵܘ ܥܒܼܵܕܵܘ̈ܗܝ ܒܫܸܡ ܐܝܼܬܼܘܼܬܼܵܐ ܀"]}