{"title": "On the Passion", "subtitle": "The Homilies of Mar Narsai", "syriacTitle": "ܡܲܪܒܲܥܪܘܿܒܼܬܵܐ ܕܚܲܫܵܐ", "author": "Narsai", "text": ["ܝܝܼܠܹܗ ܟܲܕ ܕܝܼܠܹܗ.", "ܡܸܐܡܪܵܐ ܕܥܸܣܪܝܢ ܘܫܲܒܥܵܐ.", ":ܘܡܸܬܐ ܡܲܪܒܲܥܪܘܿܒܼܬܵܐ ܕܚܲܫܵܐ ܥܘ[ܐ] ܒܪܝܼܟ ܕܒܩܸܛܠܹܗ ܩܲܛܠܵܗ̇ ܠܲܚܛܝܼܬܼܵܐ", "ܘܲܒܼܡܘܼܟܵܟܹܗ ܫܲܝܸܢ ܠܪ̈ܓܼܙܐ܀", "ܐܲܚܲܝ̈܀", ":ܒܲܪܢܵܫܵܐ ܡܵܐܢܵܐ ܕܚܸܨܦܵܐ", "ܕܣܝܼܡܵܐ ܒܹܗ ܣܝܼܡܲܬ ܚܲܝܹ̈ܐ.", ":ܠܵܘ ܕܝܼܠܹܗ ܗ̤ܝ ܪܲܒܘܼܬܼܵܐ", "ܐܸܠܵܐ ܕܚܲܝܠܐ ܕܥܵܒܼܘܿܕܹܗ.", ":ܒܡܵܐܢܵܐ ܫܝܼܛܵܐ ܡܸܬܿܬܿܣܝܼ̈ܡܵܢ", "ܝܩܝܼܪ̈ܬܵܐ ܕܒܹܝܬܼ ܐܵܕܵܡ.", ":ܘܟܲܕ ܛܵܒܼ ܫܝܼܛܵܐ ܗ̄ܘ̣ ܒܲܟܼܝܵܢܹܗ", "ܫܒܝܼܚ̇ܵܬܐ ܒܹܗ ܡܸܬܼܢܲܛܪ̈ܵܢ.", ":ܒܡܵܐܢܵܐ ܕܢܩܐ ܐܲܬܒܼܪܵܐ", "ܣܝܼܡܝܼܢ ܓܲܙ̈ܐ ܡܝܘ̈ܬܐ.", ":ܘܒܦܓܪܢ ܡܵܘܠܸܕ ܚܲܫܹ̈ܐ", "ܫܪܵܐ ܒܹܗ ܐܝܼܬܝܵܐ ܕܠܵܐ ܚܵܐܸܫ.", ":ܚܸܨܦܵܐ ܫܝܼܛܵܐ ܒܲܪܢܫܵܐ", "ܘܫܝܼܛ ܒܲܟܼܝܵܢܹܗ ܐܲܝܟ ܚܸܨܦܵܐ.", ":ܘܲܕܗܵܘܹܐ ܥܘܼܡܪܵܐ ܠܒܵܪܘܿܝܹܗ", "ܥܲܒܼܕܹܗ ܡܵܐܢܵܐ ܝܲܩܝܼܪܵܐ.", ":ܫܒܚܼܝ ܗ̄ܘ̣ܵܐ ܘܲܦܐܹܐ ܬܘܼܩܵܢܹܗ", "ܟܲܕܼ ܛܵܒܼ ܡܕܪܐ ܐܝܼܬܼܵܘܗܝ ܗ̄ܘ̣ܵܐ.", "ܘܕܫܡܲܥ ܡܸ̈ܠܹܐ ܕܢܵܟܼܘܿܠܹܗ:", "ܦܫܵܐ ܠܫܝܼܛܘܼܬܵܐ ܕܲܟܼܝܵܢܹܗ.", ":[...]ܠܐ ܒܣܡܬ̤ ܠܹܗ ܠܒܼܵܪܘܿܝܵܐ", "ܕܢܲܗܸܠ ܒܝܼܫܵܐ ܒܬܘܼܩܵܢܹܗ.", ":ܕܠܵܐ ܢܸܫܬܲܒܼܗܲܪ ܚܲܣܵܡܵܐ", "ܕܒܚܲܝܠܹܗ ܚܲܣܢܹܗ ܠܐܵܕܼܵܡ.", ":ܫܲܩܠܹܗ ܠܡܵܐܢܵܐ ܕܐܸܬܼܚܲܒܲܠ", "ܕܡܸܕܪܹܗ ܕܐܵܕ̇ܡ ܡܵܘܝܬܵܐ.", ":ܘܓܲܒܼܠܹܗ ܒܪܘܼܚܵܐ ܚܠܦ ܡܲܝ̈ܐ", "ܕܢܼܗܘܹܐ ܫܲܪܝܼܪ ܬܘܼܩܸܢܹܗ.", ":ܕܬܲܒܼܪܹܗ ܡܵܘܬܵܐ ܠܲܟܼܝܵܢܹܗ", "ܘܚܲܒܸܠ ܫܘܼܪܵܐ ܕܨܘܼܪܵܬܹܗ.", ":ܢܣܟܗ ܒܟܼܘܪܵܐ ܪܘܼܚܵܢܵܐ", "ܕܠܵܐ ܢܸܫܚܲܬ̤ ܬܘܼܒܼ ܒܲܚܛܝܼܬܵܐ.", ":ܫܲܩܠܹܗ ܠܨܲܠܡܲܗ ܒܵܪܘܿܝܵܐ", "ܘܥܲܒܼܕܹܗ ܢܵܘܣܵܐ ܘܥܡ̣ܪ ܒܹܗ.", ":ܕܠܵܐ ܢܸܫܬܲܠܲܛ ܚܲܣܵܡܵܐ", "ܕܒܗܝܟܠ ܡܲܠܟܵܐ ܓܸܥܡܲܪ.", ":ܚܲܕ ܡ̣ܢ ܓܸܢܣܵܐ ܕܡܵܝܘܿܬܹ̈ܐ", "ܓܒܼܵܐ ܠܹܗ ܐܝܼܬܼܝܵܐ ܘܥܡ̣ܪ ܒܹܗ.", ":ܘܲܒܼܪܘܼܟܵܒܼܵܐ ܕܬܘܼܩܵܢܹܗ", "ܐܣܪܗ ܠܚܘܼܒܵܗ̇ ܕܲܒܼܪܝܼܬܼܵܐ.", ":ܘܡܸܢܹܗ ܕܡܸܕܪܵܐ ܕܒܹܝܬܼ ܐܵܕܵܡ", "ܪܲܟܼܒܼ ܨܲܠܡܵܐ ܐܲܝܟ ܐܵܕܵܡ.", ":ܘܓܼܡܪܗ ܒܚܲܫܹ̈ܐ ܕܡܝܘ̈ܬܐ", "ܒܝܲܕ ܚܲܝܠܵܐ ܕܐܲܠܵܗܘܼܬܹܗ.", ":ܒܝܲܕ ܚܲܝܵܠܐ ܕܪܘܼܚܵܐ ܓܲܒܼܠܹܗ", "ܕܠܵܐ ܙܪܥܵܐ ܕܫܵܘܬܵܦܘܼܬܼܵܐ.", ":ܕܢܸܗܘܹܐ ܕܵܡܹܐ ܒܟܼܠܡܸܕܹܡ", "ܠܐ̇ܕܵܡ ܨܲܠܡܵܐ ܩܲܕܡܵܝܵܐ.", ":ܕܐܝܟܢܐ ܕܒܝܲܕ ܐܵܕܼܵܡ", "ܥܲܠ ܡܵܘܬܵܐ ܘܚܲܒܸܠ ܓܸܢܣܹܗ.", ":ܒܐܵܕܼܵܡ ܨܲܠܡܵܐ ܬܪܲܝܢܐ", "ܢܸܫܪܹܐ ܟܒܝܼ̈ܫܹܐ ܡ̣ܢ ܡܵܘܬܵܐ.", ":ܒܟܼܠܗܹܝܢ ܕܐܵܕܵܡ ܐܸܫܬܵܘܬܲܦ", "ܒܲܪܢܫܵܐ ܐܵܕܼܵܡ ܕܲܬܼܪܹܝܢ.", ":ܘܡ̣ܢ ܕܐܸܬܬܲܣܝܼ ܒܝܲܕܼ ܚܲܫܹ̈ܐ", "ܦܪܲܩ ܡ̣ܢ ܡܵܘܬܵܐ ܠܡܵܝܘ̈ܬܹܐ.", ":ܬܫܥܵܐ ܝܪ̈ܚܝܼܢ ܐܲܝܟ ܛܲܟܼܣܵܐ", ":ܒܟܲܪܣܵܐ ܕܒܸܣܪܵܐ ܡܕܲܝܲܪܘܵܐ", "ܘܒܚܸܒܼܠܹ̈ܐ ܘܚܫ̈ܐ ܕܝܠܕܵܐ.", ":ܕܢܲܚ ܡ̣ܢ ܟܲܪܣܵܐ ܕܝܵܠܸܕܬܹܗ", "ܝܢܸܩ ܚܲܠܒܼܵܐ ܐܲܝܟ ܫܲܒܼܪܵܐ.", ":ܕܢܚܘܹܐ ܕܒܲܪ ܓܸܢܣܲܢ ܗ̄ܘ̣", ":ܘܩܲܕܲܒܼ ܕܒܼܚܹ̈ܐ ܐܲܝܟ ܟܠܢܵܫ", "ܕܢܸܦܪܘܿܠ ܩܘܼܒܵܠ ܛܲܝܒܲܘܼܬܼܵܐ.", ":ܐܲܪܡܝܼ ܓܙܘܼܪܬܵܐ ܥܲܠ ܦܲܓܼܪܹܗ", "ܕܢܸܫܬܲܪܪ ܒܹܗ ܡܘܼܠܟܵܢܵܐ.", ":ܕܢܸܗܘܘܿܢ ܥܲܡܹ̈ܐܗ ܝܪ̈ܘܬܐ", "ܒܗܘܼܬܪܵܐ ܕܒܘܪ̈ܟܵܬܹܗ ܕܐܲܒܼܪܵܡ.", ":ܐܸܬܼܪܒܝܼ ܐܲܝܟ ܝܠܘܼܕܵܐ", "ܕܝܠܘܼܕܵܐ ܗ̄ܘ̣ܵܐ ܒܫܪܪܐ.", ":ܘܒܼܝܲܕ ܚܲܝܠܵܐ ܕܛܲܝܒܘܼܬܵܐ", "ܬܸܐܕܲܪܓ ܠܲܓܼܡܝܼܪܘܼܬܵܐ.", ":ܩܪܸܒܼ ܠܲܟܼܡܵܕܵܐ ܕܲܒܼܡܲܝ̈ܵܐ", "ܕܢܸܕܪܘܿܫ ܐܘܼܪܚܵܐ ܠܡܝܘ̈ܬܹܗ.", ":ܘܟܲܕ ܕܟܼܝܵܐ ܗ̄ܘ̣ܵܐ ܒܲܩܢܘܿܡܹܗ", "ܕܟܼܝܼ ܛܲܡ̈ܐܹܐ ܒܲ[ܩܢܘܿ]ܡܹܗ ܒܲܥܡܵܕܹܗ.", ":ܥܲܡܹܗ ܗ̄ܘ̣ܵܐ ܡ̣ܢ ܫܘܼܪܵܝܵܐ", "ܡܸܠܬܹܗ ܕܐܲܒܼܵܐ ܚܝܼܕܵܝܵܐ.", ":ܥܲܡܹܗ ܗ̄ܘ̣ܵܐ ܘܒܹܗ ܥܡ̇ܪ ܗ̄ܘ̣ܵܐ", "ܘܠܵܐ ܡܫܵܘܬܲܦ ܗ̄ܘ̣ܵܐ ܒܡܵܟܬܹ̈ܐ.", ":ܗܘ̤ ܒܲܟܼܝܢܹܗ ܪܵܒܸܐ ܗ̄ܘ̣ܵܐ", "ܒܚܸܟܡܬܐ ܘܲܒܼܛܲܝܒܲܘܼܬܵܐ.", ":ܘܐܝܼܬܝܵܐ ܒܕܝܼܠܹܗ ܡܩܵܘܹܐ ܗ̄ܘ̣ܵܐ", "ܕܠܵܬ ܫܘܼܓܼܢܵܝܵܐ ܘܫܘܼܚܠܵܦܵܐ.", ":ܥܲܡ ܐ̄ܢܫܐ ܡܬܗܦܟ ܗ̄ܘ̣ܵܐ", "ܒܪܢܫܵܐ ܐܕܼܵܡ ܕܬܪܹܝܢ.", ":ܕܢܦܢܹܐ ܠܐ̄ܢܫܐ ܡ̣ܢ ܛܘܿܥܝܲ", "ܠܝܲܕ ܥܬܐ ܕܚܲܝܹ̈ܐ ܕܐܵܘܒܸܕܘ.", ":ܠܟܐܒܹ̈ܐ ܕܦܲܓܼܪܵܐ ܡܲܐܣܹܐ ܗ̄ܘ̣ܵܐ", "ܕܠܵܐ ܣܲܡܡܵܢܹ̈ܐ ܐ̄ܢܵܫܝܹ̈ܐ.", ":ܘܡܘܼܡܹ̈ܐ ܕܢܲܦܫܵܐ ܡܕܲܟܹܐ ܗ̄ܘ̣ܵܐ", "ܒܚܲܝܠܵܐ ܕܪܘܼܚܵܐ ܩܲܕܝܼܫܵܐ.", ":ܒܛܝܢܐ ܡܥܲܘܪ ܒܒ̈ܬܐ", "ܥܝܢܹ̈ܐ ܦܵܬܲܚ ܕܣܲܡܵܝ̈ܐ.", ":ܘܡ̣ܢ ܢܲܚ̈ܬܹܐ ܕܥܲܠ ܗܲܕܡܵܘ̈ܗܝ", ":ܡܡܲܚܬܐ ܩܢܬ̤ ܚܘܼܠܡܵܢܵܐ", ":ܝܲܗ̄ܒ̣ ܠܲܚܓܼܝܼܪܹ̈ܐ ܗܲܕܡܹ̈ܐ", "ܘܠܡܫܪ̈ܝܐ ܗܠܪܬܹ̈ܐ.", ":ܘܦܬܲܚ ܐܸܕܢܹ̈ܐ ܣܟܝܼܪ̈ܵܬܐ", "ܘܨܵܬܼ ܚܲܠܝܘܼܬܵܐ ܕܦܸܬܓܵܡܵܘ̈ܗܝ.", ":ܠܟܸܐܒܹ̈ܐ ܓܠ̈ܝܐ ܪܵܕܸܦ ܗ̄ܘ̣ܵܐ", "ܘܚܵܘܒܹ̈ܐ ܟܣܲܝܵ̈ܐ ܡܲܐܣܹܐ ܗ̄ܘ̣ܵܐ.", ":ܘܒܓܠܝ̈ܬܐ ܡܚܵܬܹܐ ܗ̄ܘ̣ܵܐ", "ܕܫܲܠܝܼܛ ܗ̄ܘ̣ ܥܲܠ ܟܲܣܝ̈ܬܐ.", "ܠܡܵܘܬܵܐ ܒܩܵܠܵܐ ܦܲܩܕ ܗ̄ܘ̣ܵܐ:", ":ܕܢܦܢܹܐ ܠܡܝܼ̈ܬܹܐ ܕܒܼܠܥ", ":ܘܲܒܼܚܘܼܬܵܡܵܐ ܕܦܸܬܼܓܵܡܵܘ̈ܗܝ", "ܡܝܼ̈ܬܐ ܠܚ̈ܝܐ ܦܵܢܹܝܢ ܗ̄ܘ̣ܵܘ.", ":ܡܝ̈ܬܐ ܠܬܵܬܼܵܐ ܕܐܸܬܼܢܚܲܡܘ", "ܣܵܗܕܹ̈ܐ ܗܘ̤ܘ ܠܹܗ ܫܲܪܝܼܪܹ̈ܐ.", ":ܟܲܕ ܩܵܠܹܝܢ ܥܲܠ ܢܘܼܚܵܡܵܐ", "ܕܡܼܟܹܝܠ ܡܵܘܬܵܐ ܒܵܛܹܠ ܠܹܗ.", ":ܠܕܲܝܘܹ̈ܐ ܒܡܸܠܬܹܗ ܪܵܕܹܦ ܗ̄ܘ̣ܵܐ", "ܕܲܢܫܲܢܘܿܢ ܡ̣ܢ ܥܘܼܡܪ̈ܲܝܗܘܿܢ.", ":ܟܲܕ ܩܵܥܹܝܢ ܠܹܗ ܡܵܪ̈ܘܿܕܹܐ", "ܕܠܵܐ ܢܫܲܢܸܩ ܠܲܢ ܒܲܪܕܘܝܼܕ.", ":ܐܵܦ ܗܸܢܘܿܢ ܟܲܕܼ ܠܵܐ ܨܵܒܹܝܢ", "ܩܲܕܸܡܘ ܐܲܟܼܪܸܙܘ ܫܘܼܠܛܵܢܹܗ.", ":ܕܲܥܬܝܼܕ ܕܢܸܬܿܬܿܒܲܥ ܟܲܣܝ̈ܬܐ", "ܒܕܝܼܢܐ ܟܹܐܢܵܐ ܕܒܘܼܚܵܪܢܹܗ.", ":ܒܚܘܼܠܡܵܢܵܐ ܕܦܲܓܼܪܵܐ ܚܵܘܝܼ", "ܕܐܵܦ ܚܵܘܒܹ̈ܐ ܕܐ̄ܢܵܫܵܐ ܡܲܐܣܹܐ.", ":ܘܲܒܼܗܝܼ̈ܬܐ ܬܠܬܵܐ ܕܐܩܝܼܡ", "ܩܝܵܡܬܼܵܐ ܐܲܟܼܪܸܙ ܠܲܫܒܼܝܼܪܹ̈ܐ.", ":ܒܕܲܝܘܹ̈ܐ ܕܪܕܦ ܡ̣ܢ ܐ̄ܢܫܐ", "ܫܪ̣ܵܝܗܝ ܠܫܘܼܠܛܵܢܹܗ ܕܢܲܟܼܝܼܠܵܐ.", ":ܘܐܲܦܢܝܼ ܫܒܝܼܬܹܗ ܕܫܲܒܵܝܵܐ", "ܒܐ̄ܢܵܫܵܐ ܕܐܲܥܕܝܼ ܡ̣ܢ ܐܝܼܕܵܘ̈ܗܝ.", ":ܩܥܵܐ ܚܲܣܵܡܵܐ ܘܐܸܬܼܡܲܪܡܲܪ", "ܘܐܲܙܥܸܩ ܘܐܲܝܸܠܸܠ ܒܲܒܼܟܼܵܬܼܵܐ.", ":ܕܓܢ̄ܒܿܪܵܐ ܢܦܲܩ ܠܲܩܪܵܒܼܵܐ", "ܕܢܥܕܹܐ ܫܒܝܼܬܹܗ ܕܫܲܒܵܝܵܐ.", ":ܟܲܢܸܫ ܚܲܝܠܵܐ ܕܫܘܼܠܛܵܢܹܗ", "ܛܪܘܼܢܵܠ ܠܘܩܒ̣ܵܠ ܙܲܟܵܝܵܐ.", ":ܟܲܕ ܣܒ̇ܪ ܗ̄ܘ̣ܵܐ ܕܚܵܣܸܢ ܠܹܗ", "ܒܝܲܕܼ ܡܵܘܬܐ ܠܡܲܚܹܐ ܡܝܼ̈ܬܹܐ.", ":ܒܲܩܪܵܒܼܵܐ ܕܠܘܼܩܒܼܵܠ ܐܵܕܼܵܡ", "ܚܸܘܝܵܐ ܠܒܸܫ ܙܲܝܢܵܐ ܘܐܲܩܪܸܒܼ.", ":ܘܗܵܫܵܐ ܠܘܼܩܒܵܠ ܦܪܘܿܩܲܢ", "ܒܐܵܕܼܵܡ ܐܲܩܪܸܒܼ ܥܲܡ ܐܵܕܼܵܡ.", ":ܒܢܲܝ̈ ܐܲܒܼܪܗܵܡ ܕܐܸܬܚܲܪܲܪܘ", "ܡ̣ܢ ܥܲܒܼܕܘܼܬܼܵܐ ܕܡܸܨܪ̈ܝܹܐ.", ":ܙܝܼܢܵܐ ܗܘ̤ܵܘ ܠܹܗ ܠܲܢܟܼܝܼܠܵܐ", "ܘܲܠܒܸܫ ܘܐܲܩܪܸܒܼ ܥܲܡ ܡܵܪܲܢ.", ":ܒܥܹܐܕܵܐ ܕܦܸܨܚܵܐ ܫܓܼܫ ܐܸܢܘܿܢ", "ܛܪܘܢܐ ܠܦܠܚ̈ܐ ܕܓܼܒܼܐ ܠܹܗ.", ":ܕܲܢܣܲܝܥܘܼܢܵܝܗܝ ܡܲܪ̈ܚܹܐ", "ܒܝܲܕܼ ܣܲܝ̈ܦܹܐ ܕܠܫܵܢܲܝ̈ܗܘܿܢ.", ":ܦܲܥ̈ܠܹܐ ܗܘ̣ܘ ܠܹܗ ܠܲܢܟܝܼܠܵܐ", "ܒܢܲܝ̈ ܐܵܪܲܡ ܠܘܼܩܒܼܵܠ ܐܵܕܼܵܡ.", ":ܘܫܲܡܠܝܼ ܪܸܓܼܬܹܗ ܒܐܝܼܕܲܝ̈ܗܘܿܢ", "ܐܲܝܟ ܕܒܚܘܝܵܐ ܠܘܵܬ ܐܵܕܼܵܡ.", ":ܠܵܘ ܕܝܼܠܹܗ ܗ̄ܘ̣ܵܐ ܨܒܼܝܵܢܵܐ", "ܕܒܥܹܕܵܐ ܢܸܣܥܹܐ ܠܩܸܛܠܵܐ.", ":ܡܫܝܼܚܵܐ ܫܲܡܠܝܼ ܒܲܥܒܼܵܕܵܐ", "ܡܕܿܒܼܪܵܢܘܼܬܵܐ ܕܐ̄ܢܵܫܘܼܬܹܗ.", ":ܒܥܹܐܕܵܐ ܝܲܗ̣ܒܼ ܢܲܦܫܹܗ ܠܕܒܸܚܵܐ", "ܕܢܸܚܙܘܿܢ ܡܵܘܬܹܗ ܣܲܓܼܝ̈ܐܹܐ.", ":ܕܡܵܐ ܕܡܸܬܼܢܲܚܲܡ ܡ̣ܢ ܩܲܒܼܪܵܐ", "ܢܸܗܘܘܿܢ ܣܵܗܕ̈ܐ ܕܢܘܼܚܵܡܹܗ.", ":ܠܕܒܼܚܵܐ ܕܦܸܨܚܵܐ ܐܸܬܛܲܝܲܒܼ", "ܐܸܡܪܹܗ ܚܲܝܵܐ ܕܐܲܠܵܗܵܐ.", ":ܕܒܝܲܕܼ ܕܒܼܚܵܐ ܕܲܩܢܘܿܡܹܗ", "ܢܪܥܐ ܠܥܠܡܵܐ ܥܲܡ ܡܵܪܹܗ.", ":ܥܒܲܕ ܦܸܨܚܵܐ ܐܲܝܟ ܢܵܡܘܿܣܵܐ", "ܘܓܠ̣ܐ ܒܦܸܨܚܵܐ ܥܲܠ ܦܸܨܚܹܗ.", ":ܘܲܦܠܸܓܼ ܦܓܼܕܲܗ ܠܬܲܠܡܝܼܕܼܵܘ̈ܗܝ", "ܪܗܒܘܢ ܚܲܝܹ̈ܐ ܠܡܝܘ̈ܬܐ.", ":ܒܥܒܕܵܐ ܚܵܘܝܼ ܚܘܼܒܹܗ", "ܒܲܪ ܐܵܕܼܵܡ ܠܲܒܢܲܝ̈ ܓܸܢܣܹܗ.", ":ܕܝܼܵܗܒܹܗ ܠܦܲܓܼܪܹܗ ܡܹܐܟܘܠܬܐ", "ܩܕܼܵܡ ܚܲܫܵܐ ܕܲܨܠܝܼܒܼܘܼܬܹܗ.", ":ܐܸܬܢܲܒܝܼ ܥܲܠ ܕܥܬܼܝ̈ܕܵܢ", "ܥܲܠ ܚܲܫܹܗ ܘܥܲܠ ܡܘܼܟܵܟܹܗ.", ":ܘܓܼܠܐ ܘܒܲܕܸܩ ܥܲܠ ܢܸܟܼܠܹܗ", "ܕܝܼܗܘܼܕܵܐ ܡܫܠܸܡ ܪܲܒܹܗ.", ":ܒܚܲܝܵܠܐ ܕܪܘܼܚܵܐ ܐܸܬܿܥܲܙܲܙ", "ܥܲܠ ܒܝܼܫܘܼܬܹܗ ܕܡܲܪܵܚܵܐ.", ":ܕܠܵܐ ܦܸܟܗܲܬ̤ ܡܲܪܝܼܪܘܼܬܹܗ", "ܒܚܲܠܝܘܼܬܗ ܕܐ̄ܪܵܙܵܐ ܕܢܲܣܲܒܼ.", ":ܥܒܼܕܹܗ ܒܐ̄ܪܙܵܐ ܫܵܘܬܵܦܵܐ", "ܘܠܵܐ ܦܵܫ ܡ̣ܢ ܪܸܢܝܹܗ ܕܩܸܛܠܵܐ.", ":ܐܲܫܝܼܓ ܪܸ̈ܓܼܠܵܘܗܝ ܡܲܚܹܐ ܟܠ", "ܘܠܵܐ ܐܬܟܚܲܕ ܛܵܠܘܿܡܵܐ.", ":ܝܵܕܲܥ ܗ̄ܘ̣ܵܐ ܠܹܗ ܠܲܢܟܼܝܼܠܵܐ", "ܩܕܼܵܡ ܓܲܒܼܝܘܼܬܹܗ ܕܩܛܘܿܠܵܐ ܗ̄ܘ̣.", ":ܘܛܲܠܢܹܗ ܒܚܘܼܒܹܗ ܒܲܣܝܼܡܵܐ", "ܘܠܵܐ ܦܲܪܣܝܼ ܠܢܟܼܝܼܠܘܼܬܹܗ.", ":ܒܠܸܠܝܵܐ ܢܦܲܩ ܗ̄ܘ̣ܵܐ ܙܹܐܦܵܢܵܐ", "ܕܢܫܠܡ ܪܲܒܹܗ ܠܡܲܪ̈ܵܚܹܐ.", ":ܕܢܟܼܝܼܠܵܐ ܡܲܪܗܼܒܼ ܗ̄ܘ̣ܵܐ ܠܹܗ", "ܕܢܸܓܼܡܘܿܪ ܒܐܝܼܕܵܘ̈ܗܝ ܨܒܼܝܵܢܹܗ:", ":ܪܓܼܝܼܓܼ ܗ̄ܘ̣ܵܐ ܠܩܛܠܹܗ ܚܣܵܡܵܐ", "ܩܕܲܡ ܝܵܘܡܵܐ ܕܝܼܠܝܼܕܘܼܬܹܗ.", ":ܘܒܝܗܘܼܕܵܐ ܐܲܝܟ ܡܨܥܝܵܐ", "ܐܲܝܬܝܼ ܠܓܸܠܝܵܐ ܬܲܪܥܝܼܬܹܗ.", ":ܗܘ̤ܵܐ ܝܗܘܼܕܵܐ ܐܲܝܟ ܐܲܝܟ ܐܝܼܙܓܲܕܵܐ", "ܠܐܵ ܟܼܠܩܲܪܨܵܐ ܚܲܣܡܵܐ.", ":ܘܫܲܕܪܹܗ ܠܟܸܢܫܵܐ ܕܡܲܪ̈ܚܹܐ", "ܕܢܨܘܕܘܢ ܚ̈ܝܐ ܠܡܵܘܬܐ.", ":ܒܛܝܼ̈ܡܹܐ ܙܲܒܼܢܹܗ ܓܲܢܵܒܵܐ", "ܠܙܵܒܸܢ ܥܵܠܡܹ̈ܐ ܡ̣ܢ ܡܵܘܬܵܐ.", ":ܫܩ݂ܲܠ ܛܝܼܡܵܘ̈ܗܝ ܡܲܚܢܘܼܩܝܼܬܐ", "ܘܙܲܒܸܢ ܚܲܝܹ̈ܐ ܠܒܹܝܬܼ ܡܝܼ̈ܬܐ.", ":ܐܘ ܡܙܒ̇ܢ ܚ̈ܝܐ ܠܡܵܘܬܵܐ", "ܕܠܵܐ ܚܵܫܸܒ ܘܐܟܢ ܙܒܢ.", ":ܝܲܗ̣̄ܒ ܡܘܗܲܒܼܬܵܐ ܕܠܵܐ ܦܸܚܡܵܐ", "ܘܲܫܩܲܠ ܛܝܼܡܹ̈ܐ ܙܠܝܠܐ.", ":ܒܬܠܬܝܼܢ ܕܟܸܣܦܵܐ ܘܲܒ̇ܢܹܗ", "ܠܲܡܚܲܪܪܵܢܹܗ ܕܟܼܝܼܵܢܲܢ.", ":ܘܫܠܡܲܬ̤ ܡܸܠܬܹܗ ܕܢܒܝܼܵܐ", "ܕܚ̣ܙܵܐ ܒܪܘܼܚܵܐ ܩܕܼܵܡ ܕܵܪܹ̈ܐ.", ":ܫܲܡܠܝܼ ܟܠܗܹܝܢ ܒܲܩܢܘܿܡܹܗ", "ܡܲܚܹܐ ܟܠ ܡܸܛܠ ܟܠܐ.", ":ܘܐܸܬܼܢܲܒܝܼ ܥܲܠ ܡܘܼܟܵܟܹܗ", "ܘܥܲܠ ܨܒܼܝܵܢܵܐ ܕܬܲܠܡܝܼܕܵܘ̈ܗܝ.", ":ܟܠܟܼܘܿܢ ܠܲܡ ܡܬܟܫܠܝܼܢ ܐ̄ܢܬܘܿܢ", "ܡܵܐ ܕܲܩܪܸܒܼ ܙܲܒܼܢܵܐ ܕܚܲܫܵܐ.", ":ܘܫܵܒܼܩܝܼܬܘܿܢ ܠܝܼ ܒܲܠܚܘܿܕܲܝ", "ܘܠܵܐ ܡܥܲܙܝܼܬܘܿܢ ܒܐܘܼܠܨܢܲܝ̈.", ":ܒܚܘܼܒܹܗ ܫܸܡܥܘܿܢ ܐܸܫܬܲܒܼܗܲܪ", "ܘܲܠܚܵܬܿ ܡܵܪܲܢ ܐܡ̣ܪ ܗ̄ܘ̣ܵܐ.", ":ܕܠܵܐ ܡܸܡܬܘܿܡ ܟܵܦܪ ܐ̄ܢܵܐ ܒܵܟ", "ܘܠܵܐ ܡܲܫܦܸܠ ܐ̄ܢܵܐ ܩܕܼܵܡ ܚܲܫܹ̈ܐ.", ":ܒܲܐܡܹܝܢ ܚܲܬܸܡ ܡܚܐ ܟܠ", "ܠܘܵܬܼ ܫܘܼܒܵܗ̇ ܪܹܗ ܕܚܲܡܝܼܡܵܐ.", ":ܕܲܬܠܵܬܼ ܙܲܒܼܢܝܼܢ ܡܬܪܦܐ ܐܲܢ̄ܬ", "ܒܟܼܦܘܪܝܵܐ ܒܥܸܕܲܢ ܚܲܫܹ̈ܐ.", ":ܚܵܘܝܼ ܐܸܢܘܿܢ ܠܬܿܠܡܝܼܕܵܘ̈ܗܝ", "ܕܚܲܫܵܐ ܒܨܒܝܵܢܹܗ ܣܒ̇ܠ.", ":ܘܠܵܐ ܗ̄ܘ̣ܵܐ ܩܛܝܼܪܵܬ ܥܵܨܐ ܠܹܗ", "ܠܘܵܬܼ ܡܘܼܟܵܟܹܗ ܕܲܨܠܝܼܒܼܵܐ.", ":ܩܘܡܘ ܠܲܡ ܢܵܐܙܲܠ ܐܸܡܲܪ ܗ̄ܘ̣ܵܐ", "ܟܲܕ ܩܪܸܒܼ ܠܹܗ ܙܒܼܢܵܐ ܕܚܲܫܵܐ.", ":ܟܲܕ ܡܘܼܕܲܥ ܕܲܒܼܨܒܝܵܢܹܗ", "ܝ̇ܗܒ ܢܲܦܫܹܗ ܠܐܚܘܼܪ̈ܘܗܝ.", ":ܢܦ݂ܲܩ ܕܢܨܠܹܐ ܒܲܠܚܘܿܕܵܘܗܝ", "ܘܲܕܒܲܪ ܥܲܡܹܗ ܠܬܲܠܡܝܼܕܵܘ̈ܗܝ.", ":ܕܒܲܨܠܘܿܬܹܗ ܢܲܐܠܸܦ ܐܸܢܘܿܢ", "ܕܚܵܫܚܝܢ ܪ̈ܲܚܡܹܐ ܒܐܘܼܠܨܵܢܵܐ.", ":ܬܠܵܬ ܙܲܒܼܢܝܼ̈ܢ ܨܠܝܼ ܒܚܲܫܵܐ", "ܘܗܵܕܹܐ ܐܸܡ݂ܪ ܒܲܨܠܘܿܬܹܗ.", ":ܕܐܸܢܗܘ̤ ܕܡܵܨܝܵܐ ܠܵܐ ܐܸܫܬܝܼܘܗܝ", "ܠܟܵܣܹܗ ܕܡܵܘܬܵܐ ܒܵܠܘܿܥܵܐ.", ":ܒܚܲܫܵܐ ܨܲܠܝܼ ܦܵܘܿܩܲܢ", "ܩܕܼܵܡ ܚܲܫܹܗ ܐܲܝܟ ܚܵܫܘܿܫܵܐ.", ":ܘܩܸܛܪܬ̤ ܕܘܼܥܬܼܵܐ ܕܗܲܕܵܡܵܘ̈ܗܝ", "ܡ̣ܢ ܣܘܼܪܵܕܹܗ ܕܨܲܒܝܼܒܼܵܐ.", ":ܐܸܬܼܚܘܝܼ ܠܹܗ ܡ̣ܢ ܫܡܲܝܵܐ", ":ܡܠܐܟܼܵܐ ܕܡܝܲܚܠ ܠܹܗ", ":ܕܠܵܐ ܢܫܦܠ ܒܹܗ ܒܐܓܼܘܿܢܵܐ", "ܕܙܟܼܘܬܵܐ ܢܵܣܸܒܼ ܡܸܢܹܗ.", ":ܒܩܵܠܹ̈ܐ ܕܡܠܹܝܢ ܠܘܼܒܵܒܼܵܐ", "ܡܚܲܝܸܠ ܗ̄ܘ̣ܵܐ ܠܹܗ ܡܠܐܟܼܵܐ.", ":ܪܘ[...]ܐ ܕܟܵܣܹܗ ܕܡܘܬܼܵܐ ܝ̇ܒܗ ܠܵܟ", "ܟܠܝܼܠܵܐ ܒܵܬܼܪܸ ܙܵܟܘܿܬܵܟ.", ":ܠܵܐ ܬܲܫܦܸܠ ܒܡܚ̈ܠܬܐ", "ܒܸܣܪܢܵܐ ܓܸܢܣܹܗ ܕܐܵܕܼܵܡ.", ":ܕܠܲܫܒܝܼܚ̈ܬܐ ܡܩܲܪܸܒ ܠܵܟ", "ܨܠܝܼܒܵܐ ܒܫܘܼܠܵܡ ܐܵܓܘܿܢܵܟ.", ":ܣܲܝܒܵܪ ܚܲܫܹ̈ܐ ܚܵܫܘܿܫܵܐ", "ܘܐܸܫܬܝܼ ܟܵܣܵܠ ܕܒܹܝܬܼ ܐܵܕܼܵܡ.", ":ܕܠܲܪܘܡܵܐ ܡܸܬܥܲܠܹܐ ܐܲܢ̄ܬܿ", ":ܒܵܬܲܪ ܚܲܫܵܐ ܘܡܘܼܟܵܟܼܵܐ", ":ܢܹܐܬܘܢ ܗܫܐ ܛܥ̈ܝܐ", "ܐܸܘܛܸܝܟܹܐ ܘܡܢܘ̈ܬܐ.", ":ܘܲܢܚܵܘܘܿܢ ܐܲܝܟ ܕܡܥܵܕܝܢ", "ܨܠܘܿܬܵܐ ܘܚܲܫܵܐ ܕܡ̇ܢ ܐܸܢܘܿܢ.", ":ܡܲܢܘ̣ ܕܨܲܠܝܼ ܩܕܼܵܡ ܚܲܫܵܐ", "ܚܲܟܝܼܡܵܐ ܚܲܣܝܼܪ ܗܵܘܢܵܐ.", ":ܘܠܲܡ̇ܢ ܚܲܝܸܠ ܪܘܼܚܵܫܵܐ", "ܓܠܝܼ ܘܒܲܕܸܩ ܠܝܼ ܣܘܼܟܵܠܟ.", ":ܝܵܪܲܥܢܵܐ ܐܲܝܟ ܕܡܥܕ ܐܲܢ̄ܬܿ", "ܠܪܵܘܡܵܐ ܕܠܲܥ̣ܠ ܣܵܠܸܩ ܐܲܢ̄ܬܿ.", ":ܘܠܐܝܼܬܝܵܐ ܡܸܠܬܼܵܐ ܕܡ̣ܢ ܐܲܒܼܵܐ", "ܠܚܲܫܵܐ ܡܬܲܚܬܹܐ ܓܘܼܪܦܵܟ.", ":ܐܘ ܓܘܼܢܚܐ ܕܠܵܐ ܡܸܬܡܲܠܲܠ", "ܐܘ ܥܘ̣ܠܐ ܕܠܵܐ ܡܸܬܼܚܲܣܹܐ.", ":ܕܚܝܼܠܵܐ ܕܐܲܚܝܼܕ ܠܲܒܼܪܝܼܬܼܵܐ", "ܡܚܝܼܠܵܐ ܥܲܒܼܕܘܼܗܝ ܒܐܵܓܼܘܿܢܵܐ.", ":ܐܘܿ ܨܒܼܝܵܢܵܐ ܡܲܪܚܵܐ", "ܕܟܼܡܵܐ ܐܲܡܪܲܚ ܘܐܸܫܠܲܥܠܝܼ.", "ܕܗܘ̇ ܕܥܒܲܕ ܪܘܼܚ ܡܲܠܲܐܟܵܘ̈ܗܝ:", "ܡ̣ܢ ܥܝܼܪܵܐ ܡܸܬܚܲܝܲܠ ܗ̄ܘ̣ܵܐ.", ":ܠܡܲܢܘ ܡܨܲܠܹܐ ܗ̄ܘ̣ܵܐ ܡܸܠܬܵܐ", "ܐܘ ܕܲܓܠܝܼܙ ܡ̣ܢ [...] ܒܘܼܝܵܢܵܐ.", ":ܕܫܘܼܠܛܵܢܵܐ ܩܢܐ ܒܐܝܼܬܘܼܬܵܐ", "ܒܲܕܡܘܼܬܼ ܐܲܒܼܵܐ ܝܵܠܘܿܕܹܗ.", ":ܐܲܝܟܵܢ ܐܲܫܠܸܦ ܡ̣ܢ ܚܲܫܹ̈ܐ", "ܗܘ̇ ܚܲܝܠܵܐ ܕܛܥܝܼܢ ܛܠܵܐ.", ":ܘܥܘܼܕܪܢܵܐ ܠܡ̇ܢ ܫܵܐܸܠ ܗ̄ܘ̣ܵܐ", "ܗܘ̇ ܝܵܗܘܒܼܵܐ ܕܛܒ̈ܬܐ.", ":ܡ̇ܢ ܣܲܝܥܹܗ ܒܒܵܪܘܿܝܘܼܬܼܵܐ", "ܟܲܕ ܐܲܝܬܝܼ ܟܠ ܠܲܗܘܵܝܵܐ.", ":ܕܗܵܫܵܐ ܒܚܲܫܹܗ ܕܨܲܠܝܼܫܵܐ", "ܩܪ̣ܵܐ ܡܲܠܐܟܼܵܐ ܠܥܘܼܕܪܵܢܹܗ.", ":ܚܡܘܠ ܓܘܼܕܦܲܝ̈ܟ ܡܲܪܵܚܵܐ", "ܠܵܐ ܚܵܫܚܝܼܢ ܠܲܢ ܦܘܼܫܵܩܲܝ̈ܟ.", ":ܙܪܲܥܵܐ ܗ̄ܝ̣ ܛܵܒܵܐ ܬܵܘܕܝܼܬܲܢ", "ܠܵܐ ܬܸܚܠܘܿܛ ܒܵܗ̇ ܙܝܼܙܵܢܲܝ̈ܟ.", ":ܠܵܐ ܬܸܬܲܚܬܹܐ ܡܸܠܬܹܗ ܕܐܲܒܼܵܐ", "ܠܚܫܹ̈ܐ ܕܩܢܹܝܢ ܡܝܘܬ̈ܐ.", ":ܘܠܵܐ ܬܲܣܩܝܼܘܗܝ ܠܝܼܚܝܼܕܵܝܵܐ", "ܥܲܠ ܥܘܼܕܪܢܵܐ ܕܬܘܼܩܵܢܹܗ.", ":ܡ̇ܢ ܡܲܠܸܠ ܐܲܝܟ ܗܵܢ ܥܘ̣ܠܵܐ", "ܡ̇ܢ ܐܲܡܪܲܚ ܐܲܝܟ ܗܵܢ ܛܥܝܵܐ.", ":ܕܚܲܝܠܵܐ ܡܝܲܚܸܠ ܪ̈ܘܚܫܐ", "ܡܚܝܼܠܵܐ ܚܲܫܒܘܼܗܝ ܒܲܨ ܠܝܼܒܵܐ.", ":ܠܵܐ ܬܛܥܘܿܢ ܐܵܘ ܡܪ̈ܚܹܐ", "ܠܵܐ ܒܨܝܼܪ ܡܸܠܬܐ ܡ̣ܢ ܐܲܒܼܘܼܗܝ.", ":ܘܠܵܘ ܥܘܼܕܪܢܵܐ ܫܵܐܸܠ ܗ̄ܘ̣ܵܐ", "ܒܪܵܘܿܝܵܐ ܡ̣ܢ ܪܘܼܚܵܢܵܐ.", ":ܦܲܓܼܪܢܵܐ ܗ̄ܘ̣ ܕܡܨܠܹܐ ܗ̄ܘ̣ܵܐ", "ܕܣܢܝܼܩ ܗ̄ܘ̣ܵܐ ܥܲܠ ܥܘܼܕܪ̈ܢܵܐ.", ":ܚܵܫܘܿܫܵܐ ܕܚܸܠ ܡ̣ܢ ܚܲܫܹ̈ܐ", "ܕܠܘܹܝܢ ܚܲܫܹ̈ܐ ܠܲܟܼܝܵܢܹܗ.", ":ܒܲܪ ܓܸܢܣܲܢ ܡܸܬܟܲܫܲܦ ܗ̄ܘ̣ܵܐ", "ܚܠܵܦ ܢܲܦܫܹܗ ܘܟܢܘ̈ܬܐ.", ":ܕܝ̇ܕܲܥ ܗ̄ܘ̣ܵܐ ܕܚܵܫܲܓ ܗ̄ܘ̣ܵܐ ܠܹܗ", "ܥܘܼܕܪܵܢܵܐ ܒܥܸܕܵܢ ܚܲܫܵܐ.", ":ܗܘ̤ܝܘ ܕܲܕܼܚܸܠ ܡ̣ܢ ܚܲܫܵܐ", ":ܕܚ̣ܙܵܐ ܟܝܵܢܹܗ ܕܡܵܝܘܬܵܐ ܗ̄ܘ̣", ":ܘܥܲܠ ܗܵܕܹܐ ܡܚܲܝܸܠ ܗ̄ܘ̣ܵܐ ܠܹܗ", "ܡܠܐܟܼܵܐ ܒܥܸܕܵܬ ܚܲܫܵܐ.", ":ܒܫܲܪܵܪܵܐ ܨܲܠܝܼ ܘܲܕܚܸܠ", "ܘܠܵܘ ܒܐܣܟܹܝܡܵܐ ܫܐܝܼܠܵܐܹܝܬ.", ":ܘܒܲܫܪܵܪܵܐ ܡܚܲܝܸܠ ܗ̄ܘ̣ܵܐ ܠܹܗ", "ܡܲܠܲܐܟܵܐ ܐܲܝܟ ܕܠܐ ܠܹܝܛܵܐ.", ":ܐܸܢ ܠܵܘ ܒܲܫܪܵܪܵܐ ܨܠܝܼ", "ܡܵܕܹܝܢ ܠܵܐ ܗ̄ܘ̣ܵܐ ܒܲܪܢܵܫܵܐ ܗ̄ܘ̣.", ":ܒܲܛܝܼܠ ܡܵܕܹܝܢ ܬܘܼܟܠܵܢܲܢ", ":ܠܵܐ ܬܛܲܒܥܘܼܢܵܝܗܝ ܡܲܪ̈ܚܹܐ", "ܠܲܟܼܝܢܲܢ ܒܗܵܘܬܵܐ ܕܡܵܘܬܐ.", ":ܫܒܘܩܘ ܡܸܬܪܡܪܲܡ ܕܝܼܚܝܲܢ", "ܒܐܲܝܼܩܵܪܵܐ ܥܲܡ ܒܲܪ ܓܸܢܣܲܢ.", ":ܨܠܝܼ ܒܚܲܫܵܐ ܚܵܫܘܿܫܵܐ", "ܘܩܲܒܸܿܠ ܐܝܼܬܝܵܐ ܒܵܥܘܿܬܹܗ.", ":ܘܐܲܫܠܸܡ ܢܲܦܫܹܗ ܠܐ ܚܘܿܕܘ̈ܗܝ", "ܕܢܫܡܠܹܐ ܠܒ̇ܕܐ ܕܐܲܒܼܘܼܗܝ.", ":ܡܛܠܝܼ ܟܸܢܫܵܐ ܕܡܲܪ̈ܚܹܐ", "ܘܝܗܘܼܕܵܐ ܐܲܝܟ ܗܕܚ̣ܐ.", ":ܘܩܪܒ ܘܫܠܡܗ ܠܚܢܢܐ", "ܘܢܲܫܩܹܗ ܢܟܝܼܠܐ ܠܒܲܣܝܼܡܵܐ.", ":ܐܘܿ ܬܲܠܡܝܼܕܵܐ ܙܹܐܦܵܢܵܐ", "ܐܘܿ ܪܵܚܡܵܐ ܕܲܢܟܝܼܠ ܚܘܼܒܹܗ.", ":ܕܛܲܥܝܼܢ ܣܲܝܦܲܐ ܒܪܸܥܝܵܢܹܗ", "ܘܒܣܦܘ̈ܬܹܗ ܢܘܼ̈ܫܩܵܬܵܐ.", ":ܥܲܠ ܗܝ̇ ܕܐܝܬܝܬ ܐܡ̣ܪ ܠܹܗ", "ܕܩܪ̣ܝܗܝ ܪܚܡܐ ܟܲܕܲܒܼܵܐ.", ":ܣܥܘܿܪ ܨܒܼܝܵܢܵܟ ܡܲܪܵܚܵܐ", "ܡ̇ܢ ܢܫܸܩ ܐܲܢ̄ܬܿ ܠܝܼ ܒܐܣܟܹܡܵܐ.", ":ܒܢܘܿܫܩܬܐ ܠܲܡ ܡܲܫܠܸܡ ܐܲܢ̄ܬܿ ܠܝܼ", "ܬܲܠܡܝܼܕܵܐ ܡܙܲܒܸܢ ܪܲܒܹܗ.", ":ܠܡܵܢܵܐ ܡܟܲܣܹܐ ܐܲܢ̄ܬܿ ܒܲܫܠܵܡܵܐ", "ܣܲܝܦܵܐ ܠܛܝܼܫܵܐ ܕܪܥܝܟܟ.", ":ܠܡ̇ܢ ܒܵܥܹܝܢ ܐ̄ܢܬܘܿܢ ܐܡ̣ܪ ܗ̄ܘ̣ܵܐ", "ܒܗܝܼܠܵܐ ܠܟܸܢܫܵܐ ܕܡܪ̈ܚܹܐ.", ":ܘܐܲܪܡܝܼ ܐܸܢܘܿܢ ܥܲܠ ܐܲܪܥܵܐ", "ܕܲܢܚܵܘܹܐ ܚܹܝܠ ܪܲܒܘܼܬܹܗ.", ":ܣܝܦ̈ܐ ܫܩܲܠܘ ܗ̄ܘ̣ܵܘ ܬܲܠܡܝܼܕܹ̈ܐ", "ܕܚܙ̣ܵܘ ܕܣܥ̣ܘ[...] ܡܲܪ̈ܵܚܹܐ.", ":ܘܪܬܲܚ ܫܸܡܥܘܿܢ ܒܲܛܢܵܢܵܐ", "ܐܲܝܟ ܕܢܫܠܸܡ ܫܘܼܘܕܵܝܹܗ.", ":ܒܐܸܕܢܵܐ ܕܦܣܲܩ ܣܒ̇ܪ ܗ̄ܘ̣ܵܐ", "ܕܡܫܡܠܹܐ ܚܘܼܒܵܐ ܕܪܲܒܹܗ.", ":ܘܐܦ ܝ̇ܕܥ ܟܠ ܦܲܢܝܼ ܠܹܗ", "ܕܟܲܕܘܿ ܣܦܸ̇ܩ ܥܘܼܕܪܵܢܵܟ.", ":ܚܵܘܝܼ ܚܘܼ ܒܹܗ ܒܲܣܝܼܡܵܐ", "ܐܲܝܟ ܕܦܲܐܹܐ ܗ̄ܘ̣ܵܐ ܠܡܹܐܬܝܼܬܹܗ.", ":ܘܣܵܡܲܗ̇ ܠܹܐܕܢܵܐ ܒܪܸܫ ܓܘܼܫܡܵܐ", "ܘܠܵܐ ܒܗܸܬ ܟܹܢܫܵܐ ܕܡܲܪ̈ܚܹܐ.", ":ܠܒܹܝܬ ܕܝܼܢܵܐ ܢܲܓܼܕܘܼܗܝ ܘܐܸܙܲܠ", ":ܕܢܸܫܬܐ ܐܲܝܟ ܚܲܝܵܒܼܵܐ", "ܘܫܲܒܼܩܘܼܗܝ ܘܲܥܪܲܩܘ ܬܲܠܡܝܼܕܼܵܘ̈ܗܝ:", "ܘܠܵܐ ܩܵܘܝܼܘ ܥܲܡܹܗ ܒܚܲܫܵܐ.", ":ܫܸܡܥܘܿܢ ܒܵܬܪܹܗ ܐܙ̇ܠ ܗ̄ܘ̣ܵܐ", "ܕܢܚܙܹܐ ܚܲܪܬܵܐ ܕܫܘܼܐܵܠܹܗ.", ":ܓܲܪܓܹܗ ܚܘܼܒܹܗ ܠܛܢܢܐ", "ܘܥ݂ܲܠ ܥܲܡ ܪܲܒܹܗ ܠܒܹܝܬܼ ܕܝܢܵܐ.", ":ܫܲܐܠܘܼܗܝ ܕܲܚ̈ܫܹܐ ܠܬܲܡܝܼܡܵܐ", "ܕܠܡܵܐ ܐܵܦ ܐܲܢ̄ܬܿ ܬܲܠܡܝܼܕܵܐ ܐܲܢ̄ܬܿ.", ":ܘܩܝܬ̤ ܗ̄ܘ̣ܵܬ ܚܲܡܝܼܡܘܼܬܹܗ", "ܘܛܥ̣ܐ ܠܟܼܠܗܘܿܢ ܫܘܼܘܕܵܝܵܘ̈ܗܝ.", ":ܚܲܫܵܐ ܕܡܵܘܬܵܐ ܐܲܙܝܼܥܹܗ", "ܠܗܘ̇ ܪܹܫܵܐ ܕܲܬܪܹܥܣܲܪܬܵܐ.", ":ܘܐܸܬܪܦܝܼ ܘܚܵܒܼ ܨܒܼܝܵܢܹܗ", "ܒܟܦܘܼܪܝܵܐ ܕܬܲܠܵܬܼ ܙܲܒܼܢܝܼ̈ܢ.", ":ܒܨܲܦܪܵܐ ܚܵܪܒܹܗ ܦܪܘܿܩܲܢ", "ܟܲܕ ܢ̇ܦܸܩ ܡ̣ܢ ܒܹܝܬ ܕܝܼܢܵܐ.", ":ܘܒܲܚܝܵܪܹܗ ܡܲܟܸܣ ܗ̄ܘ̣ܵܐ ܠܹܗ", "ܕܐܲܝܟܵܘ ܚܘܼܬܪܵܟ ܛܲܢܵܢܵܐ.", ":ܐܸܬܬܲܢܲܚ ܫܸܡܥܘܿܢ ܘܲܒܼܕܵܐ", "ܕܥܲܗܕܹܗ ܪܲܒܹܗ ܫܘܼܘܕܵܝܹܗ.", ":ܕܐܸܫܬܵܘܕܝܼ ܕܠܵܐ ܟܦ̇ܪ ܐ̄ܢܵܐ", "ܘܝܼܡܵܐ ܕܠܵܐ ܝܵܕܲܥ ܐܲܢ̄ܐ ܠܹܗ.", ":ܠܵܐ ܐܩܨ ܠܗ ܣܲܟܼܠܘܼܬܼܵܐ", "ܪܲܒܵܐ ܠܪܹܫܵܐ ܕܬܲܠܡܝܼ̈ܕܹܐ.", ":ܕܥܲܠ ܗ̇ܝ ܫܲܒܼܩܹܗ ܕܢܬܪܦܹܐ", "ܕܬܣܲܒܼ ܡܸܠܬܹܗ ܫܘܼܠܵܡܵܐ.", ":ܪܸܫ ܒܸܢܝܵܢܵܐ ܕܝܘܼܠܦܵܢܹܗ", "ܣܵܡܹܗ ܠܪܹܫܵܐ ܕܲܫܠܝܼܚ̈ܐ.", ":ܘܒܟܦܘܪܝܹܗ ܘܲܬܼܘܵܬܼ ܢܲܦܫܹܗ", "ܕܪܲܫ ܒܹܗ ܐܘܼܪܚܵܐ ܠܐܒܝܼ̈ܕܹܐ.", ":ܩܕܼܵܡ ܦܝܼܠܛܘܿܣ ܐܲܩܝܼܡܘܼܗܝ", "ܠܙܲܟܵܝܵܐ ܐܲܝܟ ܚܲܝܵܒܼܵܐ.", "ܟܲܕ ܫܵܓܼܫܝܼܢ ܠܹܗ ܠܕܝ̇ܢܐ", "ܕܡܲܠܟܘܼܬܼܵܐ ܨܒܼܵܐ ܕܢܸܚܛܘܿܦ ܠܹܗ.", ":ܘܥܲܠ ܗܵܕܹܐ ܡܫܲܐܸܠ ܗ̄ܘ̣ܵܐ ܠܹܗ", "ܦܝܼܠܵܛܘܿܣ ܟܲܕܼ ܕܵܐܸܢ ܠܹܗ.", "ܕܐܸܢ ܡܲܠܟܵܐ ܐܲܢ̄ܬ ܐܲܝܟ ܕܐܸܡ݂ܲܪܘ.", "ܒܢܲܝ̈ ܥܵܡܵܟ ܘܲܟܼܢܵܘܵܬ̈ܟ.", ":ܠܵܐ ܕܹܝܢ ܦܲܢܝܼ ܦܸܬܼܓܼܵܡܵܐ", "ܕܫܬܩܵܐ ܦܐܹܐ ܗ̄ܘ̣ܵܐ ܠܡܘܼܟܵܟܹܗ.", ":ܕܬܫܠܡ ܡܸܠܬܹܗ ܒܥ̇ܒܕܐ", "ܕܠܵܐ ܦܬܲܚ ܦܘܼܡܹܗ ܒܡܡܟܹܗ.", ":ܩܕܼܵܡ ܦܝܼܠܵܛܘܿܣ ܩܵܥܹܝܢ ܗ̄ܘ̣ܵܘ", "ܒܢܲܝ̈ ܐܲܒܼܪܵܗܵܡ ܛܵܠܘܿܡܹ̈ܐ.", ":ܕܙܩܘܦܝܗܝ ܠܚܲܝܵܒܼ ܡܵܘܬܵܐ", "ܕܫܲܓܼܫܹܗ ܠܥܲܡܲܢ ܘܐܲܙܝܼܗ.", ":ܕܝ̇ܢܐ ܕܠܵܘ ܡ̣ܬ ܥܲܡܵܐ ܗ̄ܘ̣", "ܙܲܕܸܩ ܘܩ̣ܥܐ ܕܙܲܟܵܝܵܐ ܗ̄ܘ̣.", ":ܘܥܲܡܵܐ ܕܝܵܕܲܥ ܠܐܲܠܵܗܵܐ", "ܒܙܹܐܦܵܐ ܚܲܦܝܗ̇ ܠܟܹܐܢܘܼܬܼܵܐ.", ":ܩܲܒܠܘܼܗܝ ܠܕܡܹܗ ܛܵܠܘܿܡܹ̈ܐ", "ܕܢܸܗܘܹܐ ܥܠܲܝܗܘܿܢ ܠܲܬܒܲܥܵܬܐ.", ":ܕܠܥܝܵܪܬܵܐ ܕܩܸܛܠܹܗ ܣܵܡܡܘܼܗ̇", "ܕܢܸܬܚܲܝܒܘܿܢ ܒܵܗ̇ ܝܲܠܕܲܝ̈ܗܘܿܢ", ":ܐܲܫܝܼܓ ܐܝܼܕܼܵܘ̈ܗܝ ܕܝ̇ܢܐ", "ܘܚܲܣܝܼ ܢܲܦܫܹܗ ܡ̣ܢ ܩܸܛܠܹܗ.", ":ܘܕܲܒܼܪܘܼܗܝ ܘܲܢܦܲܩ̣ܘ ܛܵܠܘܿܡܹ̈ܐ", "ܕܢܨܥܪܘܼܢܵܝܗܝ ܒܨܠܝܼܒܼܵܐ.", ":ܚܘܼܫܵܒܼܵܐ ܕܢܟܼܠܵܐ ܪܵܟܸܒܘ", "ܥܲܡ ܪܵܒܗܘܿܢ ܐܵܟ̇ܠܩܲܪܨܵܐ.", ":ܕܒܨܠܝܼܒܼܵܐ ܫ̇ܘܹܐ ܕܢܡܘܼܬ", "ܐܲܝܟ ܥܒ̇ܪ ܥܲܠ ܢܵܡܘܿܣܵܐ.", ":ܥܲܡ ܓܲܝܵܣܹ̈ܐ ܐܬܪܥܝܼܘ", "ܕܢ̄ܨܚ ܕܢܨܚܘܢܵܝܗܝ ܡܲܪ̈ܚܹܐ.", ":ܕܟܲܕ ܚܵܝܪܝܼܢ ܒܹܗ ܚܲܙ̈ܝܹܐ", "ܥܲܡ ܣܪ̈ܘܿܚܹܐ ܢܸܡܢܘܼܢܵܝܗܝ.", ":ܒܪܸܫ ܩܲܝܣܵܐ ܪܲܟܸܒܘ ܩܲܒܼܥܘܼܗܝ", "ܕܢܸܗܘܹܐ ܚܙܵܬܐ ܠܚܲܙ̈ܝܹܐ.", ":ܟܲܕ ܗܘ̤ ܕܝܼܠܹܗ ܡܫܲܡܠܹܐ ܗ̄ܘ̣ܵܐ", "ܡܵܘܬܹܗ ܒܓܸܠܝܵܐ ܡܲܟܼܪܸܙ ܗ̄ܘ̣ܵܐ.", ":ܡ̣ܢ ܟܵܗܢܹ̈ܐ ܡܬܡܝܲܩ ܗ̄ܘ̣ܵܐ", "ܘܡ̣ܢ ܥܲܡܵܐ ܡܸܬܒܲܙܲܚ ܗ̄ܘ̣ܵܐ.", "ܕܗ̇ܘ ܥܘܼܡܪܵܐ ܕܐܠܗܘܼܬܵܐ.", ":ܘܐܲܠܵܗܘܼܬܵܐ ܡܙܝܼܥܵܐ ܗ̄ܘ̣ܵܬ", "ܠܲܟܼܝܵܢܹܗ ܥܲܠ ܡܡܵܟܹܗ.", ":ܢܚܬܐ ܕܐܒܼܥܵܐ ܠܒܼܝܼܫܝܼܢ ܗ̄ܘ̣ܵܘ", "ܫܡܲܝܵܐ ܘܐܲܪܥܵܐ ܘܟܼܠ ܕܒܼܗܘܿܢ.", ":ܥܲܠ ܗܘ̇ ܦܓܼܪܐ ܩܕܝܼܫܵܐ", "ܕܡܨܛܥܪ ܗ̄ܘ̣ܵܐ ܡ̣ܢ ܛܲܡ̈ܐܹܐ.", ":ܫܸܡܫܵܐ ܥܪܲܩ̣ ܩܛܲܫܝܼ ܢܘܼܗܪܹܗ", "ܘܣܲܗܪܵܐ ܠܲܕܡܵܐ ܐܸܫܬܲܚܠܲܦ.", "ܕܠܵܐ ܢܸܬܒܲܣܡܘܿܢ ܛܵܠܘܿܡܹ̈ܐ:", "ܡ̣ܢ ܦܲܐܝܘܼܬܵܐ ܕܕܸܠܩܲܝ̈ܗܘܿܢ.", ":ܠܐܲܪܥܵܐ ܙܵܘܥܵܐ ܡܲܪܥܸܠ ܗ̄ܘ̣ܵܐ", "ܘܫܘܼ݁ܥܹܐ ܘܟܸܐܦܹ̈ܐ ܡܨܲܪܹܐ ܗ̄ܘ̣ܵܐ.", ":ܟܲܕ ܡܟܣܝܼܢ ܗ̄ܘ̣ܵܘ ܫܲܬܝܼ̈ܩܹܐ", "ܠܠܸܒܵܐ ܩܲܫܝܵܐ ܕܡܲܪ̈ܚܹܐ.", ":ܪܘܼܚܵܐ ܨܪܵܐ ܠܐܲܦܲܝ̈ ܬܲܪܥܵܐ", "ܘܨܲܥܪܹܗ ܠܗܲܝܟܵܠ ܚܘܼܣܵܝܵܐ.", ":ܘܚܵܘܝܼ ܕܡܲܪܦܹܐ ܘܫܵܒܸܩ ܠܹܗ", "ܕܣܕܩܹܗ ܠܢܚܬ̇ܐ ܕܢܲܟܼܦܘܼܬܹܗ.", ":ܩܲܒܼܪܹ̈ܐ ܕܟܸܐܢܹ̈ܐ ܐܸܬܦܲܬܲܚܘ", "ܕܐܲܙܝܼܥ ܐܸܢܘܿܢ ܦܘܼܩܕܵܢܵܐ.", ":ܕܢܸܗܘܘܸܐ ܡܝܼ̈ܬܹܐ ܟܵܪ̈ܙܿܘܹܐ", "ܕܲܩܝܵܡܘܬܹܗ ܕܡܲܚܹܐ ܡܝܼ̈ܬܐ.", ":ܒܨܨܹ̈ܐ ܣܲܬܪܘܼܗܝ ܡܲܪ̈ܲܚܹܐ", "ܠܝܘ ܠܝܵܘܣܸܦ ܕܪܟܸܒܼ ܠܹܗ ܡܸܠܬܵܐ.", ":ܘܡܸܠܬܐ ܐܲܙܝܼܥ ܫܲܬܝܼܩܹ̈ܐ", ":ܕܢܕܘܢܘܿܢ ܥܲܡ ܡܲܠܠܹ̈ܐ", ":ܡܸܨܥܲܬ̤ ܓܲܝܵܣܹ̈ܐ ܙܲܩܦܘܼܗܝ", "ܐܲܝܟ ܣܵܥܘܿܪܵܐ ܕܒܼܝܼ̈ܫܬܵܐ.", ":ܘܟܲܕ ܠܵܐ ܨܒܹܝܢ ܚܬܡܘ ܗ̄ܘ̣ܵܘ", "ܦܠܸܐܬܵܐ ܕܢܒܼܝܼܘܼܬܵܐ.", ":ܠܓܝܣܵܐ ܕܡ̣ܢ ܝܲܡܝܼܢܵܐ", "ܬܿܗܪܵܐ ܢܓܕܹܗ ܠܲܬܘܬܵܐ.", ":ܘܒܲܚܲܒܿܪܹܗ ܡܸܬܥܲܕܲܠ ܗ̄ܘ̣ܵܐ", "ܕܢܫܠܝܘܼܗܝ ܡ̣ܢ ܓܘܼܕܦܹܗ.", ":ܒܩ̈ܠܹܐ ܕܲܡܠܹܝܢ ܚܸ̈ܢܵܓܬܐ", "ܡܬܟܫܲܦ ܗ̄ܘ̣ܵܐ ܓܲܝܵܣܵܐ.", ":ܟܲܕ ܫܵܐܸܠ ܗ̄ܘ̣ܵܐ ܫܘܼܒܼܩܵܢܵܐ", "ܕܢܸܫܘܝܲܝ ܪ̈ܲܚܡܹܐ ܒܝܘܿܡ ܕܝܼܢܵܐ.", ":ܒܥܲܝܢܵܐ ܟܣܝܼܬܼܵܐ ܕܪܸܥܝܵ[...]ܐ", "ܚܙܵܗ̇ ܠܡܲܠܟܘܼܬܵܐ ܕܲܫܡܲܝܵܐ.", ":ܘܲܠܘܵܬܼ ܡܵܪܲܢ ܐܸܡ̣ܪ ܗ̄ܘ̣ܵܐ", "ܕܐܫܘܢܝ ܕܐܸܚܙܝܼܗ̇ ܠܡܲܠܟܘܼܬܵܟ.", ":ܐܘ ܬܗܪܵܐ ܕܒܓܝܵܣܵܐ", ":ܡܸܬܼܡܲܠܲܠ ܗ̄ܘ̣ܵܐ ܠܐܲܪ̈ܥܵܢܹܐ", ":ܕܠܨܠܝܼܒܵܐ ܕܲܨܲܠܝܼܒܼ ܥܲܡܹܗ", "ܡܲܠܟܘܼܬܼܵܐ ܫܵܐܸܠ ܗ̄ܘ̣ܵܐ ܠܹܗ.", ":ܠܵܐ ܕܹܝܢ ܛܲܠܡܹܗ ܡܲܚܹܐ ܟܠ", "ܠܓܼܝܵܣܵܐ ܐܲܓܼܪܵܐ ܕܡܸܠܵܘ̈ܗܝ.", ":ܘܦܲܢܝܼ ܘܝܲܗ̣̄ܒ ܠܹܗ ܦܘܼܪܥܵܢܵܐ", ":ܡܲܠܟܘܼܬܼܵܐ ܚܠܵܦ ܬܵܘܕܝܼܬܼܵܐ", ":ܒܥ̇ܒܕܵܐ ܓܲܡܪܹܗ ܨܐܕܵܘܗܝ", "ܠܫܘܼܘ ܕܐܸܫܬܵܘܕܝܼ ܠܹܗ.", ":ܕܐܲܥܠܹܗ ܥܲܡܹܗ ܒܝܲܕܼ ܢܲܦܫܹܗ", "ܠܦܪܕܿܝܼܣܵܐ ܒܲܥܕܲܢ ܡܵܘܬܹܗ.", ":ܐܘܿ ܬܲܗܪܵܐ ܕܲܒܼܓܵܓܘܿܠܬܵܐ", "ܒܡܝܘܬܵܐ ܡܸܬܡܲܡܠܲܠ ܗ̄ܘ̣ܵܐ.", ":ܕܦܲܓܼܪܵܐ ܕܲܩܒܝܼܥ ܒܲܨܠܝܼܒܼܵܐ", "ܐܘܼܪܚܵܐ ܠܲܠܕܼܢ ܕܵܪܸܫ ܗ̄ܘ̣ܵܐ.", ":ܐܘ ܡܝܼܬܵܐ ܕܡܘܼܬܹܗ ܐܲܟܼܪܸܙ", "ܚܵܝܵܬ ܡܝܼ̈ܬܐ ܠܥܲܢܝܼܕ̈ܐ.", ":ܐܘ ܦܟܝܼܪܵܐ ܕܲܒܼܪܸܫ ܩܲܝܣܵܐ", "ܕܫܪܐ ܦܟܪܹ̈ܐ ܕܲܚܛܝܼܬܼܵܐ.", ":ܒܚܲܫܹ̈ܐ ܕܡܵܘܬܵܐ ܚܵܐܹ̇ܫ ܗ̄ܘ̣ܵܐ", ":ܦܲܓܼܪܵܐ ܠܒܘܿܫܹܗ ܕܝܼܚܝܼܕܵܐ", ":ܘܠܵܐ ܫܲܒܼܩܹܗ ܘܫܲܢܝܼ ܡܸܢܹܗ", "ܐܵܦܠܵܐ ܒܲܥܕܢ ܡܘܼܟܵܟܹܗ.", ":ܠܹܗܘ̤ ܡܲܓܼܥܸܠ ܗ̄ܘ̣ܵܐ ܢܲܦܫܹܗ", "ܡܝܘܬܵܐ ܟܲܕ ܟܪܝܵܐ ܠܹܗ.", ":ܕܒܼܐܝܼܕܲܝ̈ܟ ܠܲܡ ܣܵܐܸܡ ܐ̄ܢܵܐ ܢܲܦܫܝ", "ܦܢܵܗ̇ ܠܥܘܼܡܪܗ̇ ܒܲܫܠܵܡܵܐ.", ":ܪܫܹܗ ܐܪܟܸܢ ܒܨܠܝܼܒܼܵܐ", "ܘܐܫܠܸܡ ܢܲܦܫܹܗ ܠܒܵܪܘܿܝܵܐ.", ":ܟܲܕ ܣܵܗܸܕ ܫܘܼܢܵܝ ܢܲܦܫܹܗ", "ܕܡܵܘܬܹܗ ܠܵܐ ܗ̄ܘ̣ܵܐ ܕܩܲܛܝܼܪܵܐ ܗ̄ܘ̣.", ":ܗܵܐ ܥܸܕܲܢܵܐ ܕܲܡܚܵܘܹܐ", "ܚܲܫܵܐ ܘܡܵܘܬܵܐ ܕܡ̇ܢ ܐܸܢܘܼܢ.", ":ܟܲܕ ܡܲܠܸܦ ܠܲܢ ܒܲܪ ܓܸܢܣܲܢ", "ܕܠܵܐ ܡܫܵܘܬܲܦ ܡܸܠܬܐ ܒܚܲܫܵܘ̈ܗܝ.", ":ܒܐܝܕܲܝ̈ܟ ܠܲܡ ܣܵܐܸ̇ܡ ܐ̄ܢܵܐ ܢܲܦܫܝ", "ܢܸܒܥܹܐ ܢܲܦܫܵܐ ܕܡ̇ܢ ܐܝܼܬܹܝܗ̇.", ":ܕܡܸܠܬܐ ܚܝܕܵܐ ܕܡ̣ܢ ܐܲܒܼܵܐ", "ܐܘ ܕܟܢܬܢ ܒܲܪ ܐܵܕܼܵܡ.", ":ܠܲܝܬ ܢܦܲܫܵܐ ܠܲܐ ܠܗܘܼܬܼܵܐ", "ܗܪܛܝܼܩܵܐ ܠܵܐ ܬܛܥܐ.", ":ܕܠܵܐ ܗ̄ܘ̣ܵܐ ܒܢܦܫܵܐ ܡܬܩܝܡܵܐ", "ܚܝܘܼܬܵܐ ܕܐܲܠܵܗܘܼܬܼܵܐ.", ":ܢܲܦܫܵܐ ܕܡܝܘܬܵܐ ܐܝܼܬܹܝܗ̇", "ܗܘ̇ ܕܲܠܒܝܼܫ ܗ̄ܘ̣ܵܐ ܗܲܕܵܡܹ̈ܐ.", ":ܘܕܩܪܒ ܚܲܫ̈ܐ ܠܗܲܕܵܡܵܘ̈ܗܝ", "ܫܲܢܲܝܲܬ̤ ܡܸܢܹܗ ܒܐܘܼܠܨܵܢܵܐ.", ":ܕܢܲܦܫܵܐ ܐܝܼܬ ܗ̄ܘ̣ܵܐ ܒܗ̇ܘ ܦܲܓܼܪܵܐ", "ܕܲܓܼܒܼ̇ܐ ܡܸܠܬܐ ܠܲܥܡܘܪܹܝܗ.", ":ܣܗܕܐ ܗܝ̤ ܥܲܠ ܫܘܼܢܵܝܵܗ̇", "ܕܫܒܩܬܹܗ ܒܠܸܕܢ ܚܲܫܵܐ.", ":ܚܵܫܘܿܫܵܐ ܗ̄ܘ̣ܵܐ ܕܚܵܐܸ̇ܫ ܗ̄ܘ̣ܵܐ", ":ܒܚܫ̈ܐ ܩܫܝ̈ܐ ܕܲܨܠܝܼܒܵܐ", ":ܟܲܕ ܩ̇ܥܐ ܗ̄ܘ̣ܵܐ ܒܚܸܢ̈ܓܬܐ", "ܕܐܲܠܗܝ ܐܲܠܵܗܝ ܠܵܐ ܬܸܪܦܝܫܝ.", ":ܠܵܘ ܡܸܠܬܐ ܡܸܬܟܫܦ ܗ̄ܘ̣ܵܐ", "ܠܲܐܒܘܼܗܝ ܕܐܝܼܬܼܵܘܗܝ ܚܲܕ ܥܲܡܹܗ܀", ":ܠܲܝܬܿ ܐܲܠܵܗܵܐ ܠܲܐܠܵܗܵܝܵܐ", ":ܐܘܛܝܹܟܹܐ ܡ̇ܢ ܢ̇ܨܐ ܐܲܢ̄ܬ", ":ܠܵܘ ܡܸܠܬܐ ܐܲܪܟܸܢ ܪܸܫܹܗ", "ܘܲܐܫܸܠܡ ܢܲܦܫܹܗ ܒܲܨܠܝܼܫܵܐ.", ":ܢܸܒܼܥܐ ܕܚܲܝܹ̈ܐ ܠܵܐ ܡܵܐܸܬ̇", "ܚܡܘܿܠ ܓܘܼܕܵܦܝ̈ܟ ܡܲܪܚܵܐ.", ":ܠܵܐ ܗ̄ܘ̣ܵܐ ܒܐܝܼܬܵܝܐ ܐܸܬܩܥܘ", "ܨܨ̈ܝܐ ܘܪܘܼܡܚܵܐ ܕܒܕܦܢܵܐ", ":ܠܲܝܬܿ ܗܲܕܵܡܹ̈ܐ ܠܚܝܼܕܵܐ", "ܗܪܣܝܘܛܵܐ ܠܵܐ ܬܡܪܲܚ.", ":ܒܸܣܪܵܢܵܐ ܗ̄ܘ̣ ܕܡܩܒܠ ܗ̄ܘ̣ܵܐ", "ܦܲܓܼܪܹܗ ܒܩܲܝܣܵܐ ܕܲܨܠܝܼܒܵܐ.", ":ܗܘ̤ ܡܩܲܪܸܒ ܗ̄ܘ̣ܵܐ ܒܵܠܘܿܬܵܐ", "ܕܲܣܬܝܼܩ ܗ̄ܘ̣ܵܐ ܥܲܠ ܥܘܼܕܪܵܢܵܐ.", ":ܦܲܓܼܪܵܢܵܐ ܗ̄ܘ̣ ܕܛܠܸܢ ܡܵܘܬܵܐ", "ܕܡܵܝܘܬܵܐ ܗ̄ܘ̣ܵܐ ܒܲܟܸܝܵܢܹܗ.", ":ܘܠܝܼܚܝܼܕ̇ܐ ܡܸܬܟܲܫܲܦ ܗ̄ܘ̣ܵܐ", "ܕܒܲܥܥܓܼ ܢܦܫܹܗ ܢܦܫܐ ܠܹܗ.", ":ܗܘ̤ ܐܲܪܟܸܢ ܪܸܫܹܗ ܒܩܲܝܣܵܐ", "ܘܐܲܫܠܸܡ ܢܦܲܫܹܗ ܠܒܵܪܘܿܝܵܐ.", ":ܘܟܲܕ ܢܲܦܫܹܗ ܫܢܝܲܬ̤ ܠܲܥܕܼܢ", "ܦܲܓܼܪܹܗ ܩܵܘܝܼ ܒܓܼܵܘ ܩܲܒܼܪܵܐ.", ":ܠܵܐ ܫܲܒܩܹܗ ܡܸܠܬܹܗ ܕܐܲܒܼܵܐ", ":ܠܥܘܼܡ[...] ܕܟܼܝܵܐ ܕܓܼܒܼܵܬ ܠܹܗ", ":ܘܟܲܕ ܒܹܗ ܗܘ̣ܐ ܡ̣ܢ ܫܘܼܪܵܝܵܐ", "ܒܡܵܟ̈ܬܹܗ ܠܵܐ ܚܵܐܸܫ̇ ܗ̄ܘ̣ܵܐ.", ":ܠܵܐ ܡ̣ܢ ܡܬܘܿܡ ܫܲܢܝܼ ܡܸܢܹܗ", "ܠܵܐ ܒܚܲܫܹ̈ܐ ܘܠܵܐ ܒܲܨܠܝܼܒܼܵܐ.", ":ܘܠܵܐ ܡܸܡܬܘܿܩ ܚܲܫ ܒܲܟܼܝܢܹܗ", "ܒܚܲܫܹ̈ܐ ܕܣܲܝܒܵܪ ܒܲ[...]ܗ ܦܲܓܼܪܵܢܵܐ.", ":ܒܲܠܥܹܗ ܡܵܘܬܵܐ ܠܡܵܝܘܬܿܐ", "ܘܠܵܐ ܚܙ̣ܵܐ ܚܒ̇ܠܐ ܒܹܝܬܼ ܡܝܼ̈ܬܹܐ.", ":ܕܠܵܐ ܝܸܗܒܲܬ̤ ܠܹܗ ܢܒܼܝܼܘܼܬܼܵܐ", "ܠܡܵܘܬܼܵܐ ܕܢܸܣܥܹܐ ܥܲܠ ܦܲܓܼܪܹܗ.", ":ܒܪܘܼܡܚܵܐ ܕܩܪܘܼܗܝ ܒܹܝܬܼ ܐܸܠܥܵܘ̈ܗܝ", "ܘܲܪܕܵܐ ܕܡܵܐ ܘܡܲܝ̈ܐ ܡܸܢܹܗ.", ":ܘܠܵܐ ܬܒܲܪ ܓܲܪܡܵܐ ܒܗܲܕܵܡܵܘ̈ܗܝ", "ܐܲܝܟ ܐܪܙܐ ܕܐܟܬܼܒܼ ܡܘܼܫܹܐ.", ":ܦܲܠܸܓܘ ܢܲܚܬܵܘ̈ܗܝ ܡܲܪ̈ܚܹܐ", "ܘܲܐܪܡܝܼܘ ܦܸܣܹ̈ܐ ܒܲܝܢܵܬܗ̈ܘܿܢ.", "ܘܫܸܠܡܲܬ̤ ܡܸܠܬܹܗ ܒܥܒ̇ܕܐ", "ܢܒܝܼܘܼܬܵܐ ܕܐܲܒܼܘܼܗܝ ܕܵܘܝܼܕ.", ":ܐܚܸܬܼܘ ܦܲܓܼܪܹܗ ܡ̣ܢ ܩܲܝܣܵܐ", "ܘܲܒܼܩܲܒܼܪܵܐ ܐܲܥܸܠܘ ܣܵܡܘܼܗܝ.", ":ܘܠܵܐ ܚܲܒܸܠ ܡܵܘܬܹܗ ܠܦܲܓܼܪܹܗ", "ܕܠܵܐ ܐܓ̇ܪ ܗ̄ܘ̣ܵܐ ܒܹܝܬܼ ܡܝܼ̈ܬܹܐ", ":ܬܠܵܬܐ ܝܵܘܡܝܼ̈ܢ ܩܵܘܝܼ ܗ̄ܘ̣ܵܐ", "ܒܓܵܘ ܩܲܒܼܪܵܐ ܡܲܚܹܐ ܚܝܼ̈ܬܹܐ.", ":ܘܐܸܡ̣ܪ ܕܝܼܢ̇ܐ ܥܲܡ ܡܵܘܬܵܐ", "ܘܲܫܪ̣ܵܐ ܘܒܲܛܸܠ ܫܘܼܠܛ̇ܢܹܗ.", ":ܥܲܡܹܗ ܗ̄ܘ̣ܵܐ ܡܸܠܬܐ ܕܠܲܒܼܫܹܗ", "ܟܲܕ ܡܲܓܲܣ ܗ̄ܘ̣ܵܐ ܒܓܵܘ ܩܲܒܼܪܵܐ.", ":ܘܠܵܐ ܚܵܐܹ̇ܫ ܗ̄ܘ̣ܵܐ ܒܝܲܕܼ ܚܲܫܵܘ̈ܗܝ", "ܕܪܵܡ ܗ̄ܘ̣ ܟܝܵܢܹܗ ܡ̣ܢ ܚܲܫܹ̈ܐ.", ":ܒܡܲܠܲܟܹ̈ܐ ܡܙܲܚܲܝ ܗ̄ܘ̣ܵܐ ܠܹܗ", "ܡܸܠܬܐ ܠܦܲܓܼܪܹܗ ܩܲܕܝܼܫܵܐ.", ":ܘܡܲܣܟܝܼܢ ܠܹܗ ܪ̈ܘܼܚܵܢܹܐ", "ܠܪܸܡܙܵܐ ܕܝܼܠܹܗ ܕܡܲܚܐ ܟܠ.", ":ܫܲܠܸܡ ܨܹܐܕܼܵܘܗܝ ܫܘܼܘܕܵܝܵܘ̈ܗܝ", "ܡܸܠܬܹܗ ܕܐܲܒܼܵܐ ܚܼܝܼܕܵܐ.", ":ܘܡ̣ܢ ܕܲܫܪܵܐ ܡܵܘܬܵܐ ܠܦܲܓܼܪܹܗ", "ܢܲܚܡܹܗ ܠܲܬܠܵܬܵܐ ܝܵܘܡܝܼ̈ܢ.", ":ܐܘ ܡܝܼܬܼܵܐ ܕܒܲܠܥܹܗ ܡܵܘܬܵܐ", "ܘܗܲܦܟ ܩܲܛܠܹܗ ܠܩܵܛܘܿܠܹܗ.", ":ܘܬܲܒܼܪܹܗ ܠܥܘܼܩܣܹܗ ܡܲܪܝܼܪܵܐ", "ܘܲܦܪܗܗ̇ ܠܡܸܪܬܹܗ ܡ̣ܢ ܐ̄ܢܵܫܵܐ.", ":ܐܘ ܥܲܦܪܵܢܵܐ ܕܐܸܬܟܲܬܲܫ", "ܥܲܡ ܪܘܚܵܐ ܘܪܹܫܵܐ ܕܐܵܐܲܪ.", ":ܘܦܲܪܣܝܼ ܠܫܸܐܕܹ̈ܐ ܒܙܵܟܘܼܬܹܗ", "ܘܐܒܗܸܬ ܐܸܢܘܿܢ ܒܲܩܢܘܿܡܹܗ.", ":ܩܪܵܒܼܵܐ ܥܒܲܕ ܗ̄ܘ̣ܵܐ ܒܲܪ ܓܸܢܣܲܢ", "ܥܲܡ ܡܵܘܬܵܐ ܘܐܵܟ̇ܠܩܲܪܨܵܐ.", ":ܘܲܙܟܼܵܐ ܒܚܲܝܠܵܐ ܕܠܵܒܘܿܫܹܗ", "ܠܲܛܪ̈ܘܢܹܐ ܬܪܹܝܢ ܕܐܸܫܬܲܥܠܝܼܘ.", ":ܩܪܒܐ ܗ̄ܘ̣ܵܐ ܕܚܵܒܼ ܒܹܗ ܐܵܕܼܵܡ", "ܘܚܵܒܼ ܟܠܹܗ ܟܝ̇ܢܹܗ ܥܲܡܹܗ.", ":ܠܲܒܼܫܹܗ ܐܝܼܬܵܝܵܬ ܠܒܲܪ ܐܵܕܼܵܡ", "ܘܲܙܟܲܝ ܒܹܗ ܠܲܒܢܲܝ̈ ܓܸܢܣܹܗ.", ":ܠܲܬܠܬܵܐ ܝܵܘܡܝ̈ܢ ܫܲܠܚܵܗ̇", "ܠܡܵܝܘܿܬܘܼܬܼܵܐ ܕܟܼܝܵܢܹܗ.", ":ܘܩܲܛܠܗ̇ ܒܒܸܣܪܹܗ ܠܲܚܛܝܼܬܼܵܐ", "ܘܝܲܗ̄ܒ̣ ܙܵܟܼܘܬܵܐ ܠܡܵܝܘ̈ܬܹܐ.", ":ܒܚܲܝܠܵܐ ܕܐܝܼܬܝܵܐ ܕܥܡ̣ܪ ܒܹܗ", "ܢܚܸܬ ܠܐܵܓܼܘܿܢܵܐ ܘܐܸܬܢܨܚ.", ":ܘܲܒܼܚܠܵܐ ܕܝܼܠܹܗ ܚܲܣܢܹܗ", "ܠܡܵܘܬܐ ܘܒܲܛܸܠ ܫܘܼܠܛܵܢܹܗ.", ":ܥܲܡܹܗ ܗ̄ܘ̣ܵܐ ܟܲܕ ܚܵܐܸܫ ܗ̄ܘ̣ܵܐ", "ܘܠܵܐ ܡܫܵܘܿܬܼܦ ܗ̄ܘ̣ܵܐ ܒܡܵܟܵܬܹ̈ܗ.", ":ܘܡ̣ܢ ܕܐܸܬܼܢܣܝܼ ܠܟܼܠܡܸܕܹܡ", "ܓܲܡܪܹܗ ܒܚܲܫܵܐ ܕܲܩܢܘܿܡܹܗ.", ":ܠܗܲܝܟܵܠ ܦܲܓܼܪܹܗ ܒܲܪܵܝܵܐ", "ܫܪܵܐ ܡܵܘܬܵܐ ܒܝܲܕܼ ܡܲܪ̈ܵܚܹܐ.", ":ܘܲܒܢ̣ܝܗܝ ܡܸܠܬܐ ܘܲܥ̣ܡܪ ܒܹܗ", "ܒܸܢܝܵܢܵܐ ܕܠܵܐ ܬܘܼܒ ܙ̇ܐ̇ܥ.", ":ܠܗܵܢܵܐ ܢܵܘܣܵܐ ܐܡ̣ܪ ܗ̄ܘ̣ܵܐ", "ܕܲܫܪܵܐܘܼܗܝ ܘܲܡܩܝܼܡ ܐ̄ܢܵܐ ܠܹܗ.", ":ܟܲܕ ܡܲܠܸܦ ܠܹܗ ܠܫܵܡܘܿܥܹ̈ܐ", "ܕܫܪܝܵܐ ܗ̄ܘ̣ ܕܦܲܓܼܪܵܐ ܒܲܠܚܘܿܕ.", ":ܠܵܐ ܡܸܫܬܲܪܝܵܐ ܐܝܼܬܘܼܬܼܵܐ", "ܕܠܲܝܬ ܫܘܼܪܵܝܵܐ ܠܐܝܼܬܘܼܬܼܵܐ.", ":ܫܪܵܝܵܐ ܕܦܲܓܼܪܵܐ ܗ̄ܘ̣ ܡܵܝܘܬܵܐ", "ܘܗܘ̤ ܛܥܸܡ ܡܵܘܬܵܐ ܒܲܠܚܘܿܕ̇ܘܗܝ.", ":ܒܲܫܪܵܝܵܐ ܕܦܲܓܼܪܸܗ ܐܲܠܸܦ", "ܕܒܲܪܢܵܫܵܐ ܗ̄ܘ̣ܵܐ ܚܵܫܘܿܫܵܐ.", ":ܘܲܕܩܡ ܠܲܬܠܬܵܐ ܝܵܘܡܝܼܢ", "ܚܵܘܝܼ ܚܲܝܠܵܐ ܕܐܲܩܝܼܡܹܗ.", ":ܒܨܝܼܪ ܗ̄ܘ̣ܵܐ ܟܝܵܢܲܢ ܡܵܝܘܬܵܐ", "ܕܗܘ̤ ܢܸܗܘܹܐ ܠܹܗ ܦܪܵܘܿܩܵܐ.", ":ܘܠܲܒܼܫܹܗ ܐܝܼܬܝܵܐ ܠܟܼܝܼܢܲܢ", "ܘܚܲܪܪ ܒܹܗ ܟܠܹܗ ܓܸܢܣܲܢ.", ":ܪܵܡܵܐ ܒܚܘܒܹܗ ܐܸܬܬܲܚܬܼܝ", "ܕܲܢܩܝܼܡ ܠܐܵܕܵܡ ܡܝܘܬܵܐ.", ":ܘܲܒܙܲܝܢܵܐ ܕܚܵܒܼ ܒܹܗ ܐܵܕܼܵܡ", "ܙܲܟܼܝܹܗ ܐܝܼܢܝܐ ܠܒܲܪ ܐܵܕܼܵܡ.", ":ܠܡܲܟܝܼܟܼܵܐ ܨܒܼܵܐ ܕܢܥܲܠܹܐ", "ܠܵܘ ܗܘ̤ ܢܚܸܬܼ ܨܝܕ ܡܵܟ̈ܬܼܵܐ.", ":ܠܥܲܦܪܢܵܐ ܪܲܡܪܸܡ ܘܐܲܣܸܩ", "ܠܐ ܝܼܩܵܪܵܐ ܕܥܲܡ ܪܲܒܘܼܬܹܗ.", ":ܥܝܼܪܬܵܐ ܕܥܒܲܪ ܦܘܼܩܕܵܢܵܐ", "ܚܝܒܼ ܗ̄ܘ̣ܵܐ ܓܸܢܣܹܗ ܕܐܵܕܼܵܡ.", "ܘܲܕܠܵܐ ܦܲܪܥܘܼܗ̇ ܡܵܝܘ̈ܬܹܗ.", "ܦܲܪܥܵܗ̇ ܐܝܼܬܝܵܐ ܒܒܲܪ ܐܵܕܼܵܡ.", ":ܡܵܝܘܬܵܐ ܡܝܼܬ ܒܲܟܼܝܵܢܹܗ", "ܘܐܝܼܬܝܵܐ ܩܵܘܝܼ ܒܲܘܼܝܵܢܹܗ.", ":ܘܲܒܼܝܲܕ ܚܲܝܠܵܐ ܕܐܝܼܬܘܼܬܵܐ", "ܙܟܼܵܐ ܡܵܝܘܬܵܐ ܘܐܸܢܲܚܲܡ.", ":ܠܵܘ ܥܵܒܘܿܕܼܵܐ ܚܵܐܸ̇ܫ ܗ̄ܘ̣ܵܐ", "ܒܚܲܫܹ̈ܐ ܕܡܵܘܬܵܐ ܕܲܨܠܝܼܒܵܐ.", ":ܒܲܪ ܐܵܕܵܡ ܗ̄ܘ̣ܵܐ ܕܦܪܥ ܗ̄ܘ̣ܵܐ", "ܒܚܲܫܹܗ ܫܛܪܐ ܕܒܹܝܬ ܐܵܕܼܵܡ.", ":ܡܕܿܒܼܪܵܢܘܼܬܵܐ ܡܲܠܝܼ ܒܹܗ", "ܒܦܲܓܪܵܢܵܐ ܚܠܵܦ ܡܵܝܘ̈ܬܐ.", ":ܘܲܒܼܡܵܘܬܹܗ ܘܲܒܼܢܘܼܚܵܡܗ", "ܟܠܹܗ ܟܝܵܢܲܢ ܡܝܼܬ ܘܲܚܝܵܐ.", ":ܠܒܼܘܫܹܗ ܥܒܕܗ ܠܟܲܣܝܘܼܬܹܗ", "ܘܡܲܚܙܝܼܬܵܐ ܠܲܢ ܡܵܝܘ̈ܬܹܐ.", ":ܕܲܒܼܙܵܘ̈ܥܹܐ ܕܢܲܦܫܵܐ ܢ̣ܚܙܹܐ", "ܠܟܲܣܝܼܘܼܬܹܗ ܒܲܐܒܘܿܫ ܦܲܓܼܪܢ.", ":ܠܫܲܝܢܵܐ ܕܡܠܝܼܠܹ̈ܐ ܢܲܣܒܹܗ", "ܐܲܝܟ ܪܹܫܝܼܬܵܐ ܡ̣ܢ ܟܠܲܢ.", ":ܕܢܹܐܣܘܿܪ ܒܹܗ ܚܘܼܒܵܐ ܕܲܫܪܵܐ", "ܐܵܕܼܵܡ ܒܲܥܒܵܪ ܦܘܼܩܕܵܢܹܗ.", ":ܠܟܼܠܹܗ ܟܝܵܢܵܐ ܕܡܲܠܝܼ̈ܠܹܐ", "ܝܲܩܲܪ ܒܵܗ ܒܲܢܣܝܼܒܘܼܬܹܗ.", ":ܕܡܚܝܢܢ ܠܲܢ ܒܲܟܼܝܵܢܵܐ", "ܫܘܬܸܦ ܐܸܢܘܿܢ ܒܐܢܩܵܪܹܗ.", ":ܠܗܵܕܹܐ ܪܲܒܘܼܬܵܐ ܕܲܡܛܲܬ̤", "ܠܲܡܠܝܼ̈ܠܹܐ ܒܝܲܕ ܒܲܪ ܓܸܢܣܲܢ.", "ܛܲܠܡܘܼܗ̇ ܥܛܠ̈ܐ ܘܚܪ̈ܚܹܐ.", "ܒܗܦܟ̈ܬܐ ܕܡܸܠܲܝ̈ܗܘܿܢ.", ":ܠܵܐ ܫܒܼܩܝܼܢ ܠܹܗ ܠܲܟܼܝܢܲܢ", "ܕܢܸܬܝܩܲܪ ܒܲܫܒ̈ܝܼܚܵܐܬܐ.", ":ܘܠܵܐ ܝܵܗܒܝܼܢ ܠܹܗ ܕܢܸܬܪܲܡܪܲܡ", "ܥܲܡ ܐܲܠܵܗܵܐ ܢܵܣܘܿܒܹܗ.", ":ܬܪܹܝܢ ܥܘ̤ܠ̈ܐ ܕܠܵܐ ܡܬܚܣܝܼܢ", "ܒܛܢܘ ܘܝܼܠܸܕܘ ܗܲܪ̈ܛܝܼܩܹܐ.", ":ܕܬܲܚܬܝܼܘ ܐܝܼܬܝܵܐ ܠܫܝܼ̈ܛܵܬܐ", "ܘܛܠܡܘ ܦܓܪܢ ܡ̣ܢ ܚܲܝܹ̈ܐ.", ":ܣܲܢܐܹ̈ܐ ܕܦܓܪܐ ܐܝܼܬܲܝܗܘܿܢ", "ܘܦܠܝܼܓܝ̈ ܥܲܠ ܐܲܝܬܘܼܬܵܐܘ", ":ܕܠܐܝܼܬܝܵܐ ܥܒܲܕܘ ܠܹܗ ܫܘܼܪܵܝܵܐ", "ܘܦܓܪܐ ܛܠ̣ܡܘ ܠܲܢܣܝܼܒܘܼܬܹܗ.", ":ܩܪܵܒܼܗܘܿܢ ܠܘܼܩܒܵܠ ܐܝܼܬܘܼܬܼܵܐ ܗ̄ܘ̣", "ܕܡܲܚܫܝܼܢ ܠܹܗ ܒܝܲܕ ܡܸܠܲܝ̈ܗܘܿܢ.", "ܘܬܲܟܼܘܼܫܗܘܿܢ ܥܲܡ ܐ̄ܢܸܫܘܼܬܵܐ ܗ̄ܘ̣ܵ[ܐ]", "ܕܠܵܐ ܡܫܘܹܝܢ ܠܵܗ̇ ܠܪܒܘܼܬܼܵܐ.", ":ܥܲܡ ܣܦܪܹ̈ܐ ܕܡܸܠܲܝ̈ ܪܘܼܚܵܐ", "ܢ̇ܨܝܹܢ ܟܠܢܵܫ ܘܲܕܬܝܼܫܝܼܢ.", ":ܕܡܚܘܝܼܢ ܠܲܢ ܦܘܼܪܫܵܢܵܐ", "ܕܟܼܝܢܹ̈ܐ ܬܪܹܝܢ ܕܗܘ̤ܘ ܚܹܕ.", ":ܠܵܐ ܫܡܥܝܼܢ ܗܲܪ̈ܛܝܼܩܹܐ", "ܠܟܵܪ̈ܘܿܙܹܐ ܕܡܸܠܲܝ̈ ܪܵܘܼܚܵܐ.", ":ܕܩ̇ܥܹܝܢ ܒܲܕܡܘܼܬ ܫܝܼܦܘܿܪܹ̈ܐ", "ܥܲܠ ܪܘܼܡܪܡܹܗ ܕܒܲܪ ܓܸܢܣܲܢ.", ":ܢܸܐܬܹܐ ܪܹܫܵܐ ܕܲܫܠܚܹ̈ܐ", "ܘܢܲܟܸܣ ܒܸܕܝܵܐ ܕܡܸܠܲܝ̈ܗܘܿܢ.", ":ܘܥܲܡ ܝ̄ܗܘܕ̈ܝܹܐ ܚܲܒܼܪ̈ܝܗܘܿܢ", "ܒܩܲܛܪܸܓܼ ܐܸܢܘܿܢ ܠܲܣܡܲܝܵ̈ܐ.", ":ܢܹܐܡܲܪ ܟܹܐܦܵܐ ܠܲܚܬܝܼܪܹ̈ܐ ܠܲܚܬܝܼܪܹ̈ܐ", "ܝ̄ܗܘܕ̈ܝܹܐ ܚܕ̈ܬܹܐ ܕܲܢܒ݂ܲܥܘ.", ":ܕܡܵܪܝܵܐ ܘܲܡܫܝܼܚܵܐ ܥܲܒܼܕܹܗ", "ܐܲܠܵܗܵܐ ܠܦܓܪܢ ܕܢܣܲܒܼܘ", ":ܡܢܘ ܠܡܢܘ ܥܒܲܓ ܡܵܪܵܝܵܐ", "ܫܸܡܥܘܿܢ ܒܘܼܟܼܪܵܐ ܕܬܵܘܕܝܼܬܿܢ.", ":ܦܲܫܸܩ ܠܲܢ ܚܹܝܠ ܬܵܡ̣ܝܬܵܟ", "ܕܢܲܟܸܣ ܒܵܗ̇ ܠܗܪ̈ܛܝܼܩܹܐ.", ":ܐܹܝܬܵܝܵܐ ܠܲܡ ܡܸܠܬܹܗ ܕܐܲܒܼܵܐ", "ܫܩ̣ܠ ܠܟܼܝܢܲܢ ܘܥܡ̣ܪ ܒܗ.", ":ܘܥܲܒܼܕܹܗ ܡܵܪܝܵܐ ܘܲܡܫܚܵܐ", "ܒܐܝܼܩܪܵܐ ܥܲܡ ܪܲܒܘܼܬܹܗ.", ":ܠܗܵܢܵܐ ܝܼܫܘܿܥ ܕܲܨܠܲܒܼܬܘܿܢ", "ܫܡܲܥ̣ܘ ܝܗ̄ܘܕܝܹ̈ܐ ܬܲܪ̈ܲܝܵܢܹܐ.", ":ܫܵܘܬܵܦܵܐ ܥܲܒܼܕܹܗ ܒܫܘܼܒܼܚܵܐ", "ܐܝܼܬܼܝܵܐ ܘܪܲܡܪܸܡ ܫܘܼܠܛܵܢܹܗ.", ":ܗܘ̤ ܪܹܫܝܼܬܹܗ ܕܲܟܼܝܵܢܲܢ", "ܟܲܟܸܣ ܐܸܢܘܿܢ ܠܲܚܬܝܼܪܹ̈ܐ.", ":ܕܚܵܘܝܼ ܒܵܬܲܪ ܢܘܼܚܵܡܹܗ", "ܪܘܼܟܵܒܼ ܦܲܓܼܪܹܗ ܠܬܲܠܡܝܼܕ̈ܵܘܗܝ.", ":ܢ̄ܨܘܿܬܿ ܢܨܘܬܘܢܵܝܗܝ ܥܲܡ ܬܠܡܝܼ̈ܕܹܐ", "ܐܵܦܸܢ ܟܦܪܝܼܢ ܒܐ̄ܢܫܘܼܬܹܗ.", ":ܕܪܘܼܚܵܐ ܠܵܐ ܩܢܹܐ ܗܲܕܡܹ̈ܐ", "ܐܲܝܟ ܡܵܐ ܕܚܵܘܝܼ ܠܬܲܠܡܝܼܕܵܘ̈ܗܝ.", ":ܓܘܼܫܘܼܢܵܫܝ ܠܲܡ ܘܐܸܬܒܲܩܵܘ", "ܒܲܦܓܼܪܵܐ ܘܓܲܪ̈ܡܹܐ ܕܲܩܢܹܐ ܐ̄ܢܵܐ.", ":ܘܐܲܟܼܪܸܙܘ ܗܕܹܐ ܒܟܼܠ ܥܲܡܡܝܼ̈ܢ", "ܕܒܦܲܓܼܪܵܐ ܘܓܲܪ̈ܡܹܐ ܩܵܡܸ̇ܬ.", ":ܗܵܐ ܚܵܘܝܼ ܠܲܢ ܓܲܠܝܵܐܝܼܬܼ", "ܒܬܲܪ ܩܸܛܠܹܗ ܘܢܘܼܚܵܡܹܗ.", ":ܕܦܲܓܼܪܢܵܐ ܗ̄ܘ̣ ܕܛܠܸܡ ܡܵܘܬܵܐ", "ܘܠܵܐ ܡܫܘܬܦ ܡܸܠܬܐ ܒܚܲܫܵܘ̈ܗܝ.", ":ܘܐܸܢ ܠܵܐ ܢܸܐܡܪܘܿܢ ܓܲܠܝܵܐܝܼܬܼ", "ܡܚܫܲܝ̈ ܠܐܝܼܬܝ̇ܐ ܒܡܸܠܲܝ̈ܗܘܿܢ.", ":ܕܒܵܪܘܿܝܵܐ ܗ̄ܘ̣ ܕܡܲܚܵܘܹܐ ܗ̄ܘ̣ܵܐ", "ܒܸܣܪܵܐ ܘܓܲܪ̈ܡܹܐ ܒܲܟܼܝܢܹܗ.", ":ܥܠܲܝܗܘܿܢ ܢܸܗܦܘܿܟ ܪܸܫܝܵܢܵܐ", "ܕܬܼܒܲܥܬܼܵܐ ܕܗܵܠܹܝܢ ܕܬܢ̇ܝܬ.", ":ܕܒܬ ܕܒܲܠܒܸܠܘ ܘܐܲܟܼܪܸܙܘ ܦܘܼܪܫܵܢܵܐ", "ܕܡܲܟܼܪܸܙ ܦܲܓܼܪܵܐ ܕܐܝܼܬܘܼܬܼܵܐ.", ":ܒܲܬܼܪܹܝܢ ܫܘܼܪ̈ܝܹܐ ܚܲܒܼܒܘܼܗܝ", "ܠܒܼܵܪܘܿܝܵܐ ܕܠܵܐ ܫܘܼܪܝܵܐ.", ":ܚܲܕ ܡ̣ܢ ܟܲܪܣܵܐ ܕܒܲܪܬ ܐ̄ܢܵܫܵܐ", "ܘܐ̄ܚܪܢܐ ܡ̣ܢ ܓܵܘ ܩܲܒܼܪܵܐ.", ":ܐܘܿܗ ܡ̣ܢ ܓܘܼܡܕܵܐ ܕܡܲܪ̈ܚܹܐ", "ܕܟܼܡܵܐ ܐܲܡܪܲܚܘ ܘܐܸܫܬܲܥܠܝܼܘ.", ":ܕܐܝܼܬܼܘܼܬܼܵܐ ܕܠܵܐ ܡܸܬܕܲܪܟܵܐ", "ܣܝ̄ ܣܲܝܟܘܼܗ̇ ܒܟܲܪܣ̇ܐ ܘܲܒܼܩܲܒܼܪܵܐ.", ":ܬܵܘ ܐܲܚܲܝ̈ ܐܲܝܟ ܦܪ̈ܘܼܫܹܐ", "ܢܸܒܼܚܘܿܪ ܒܘܼܫܵܬܐ ܡ̣ܢ ܙܹܐܦܵܐ.", ":ܘܲܢܫܝܼܓ ܢܚܬ̇ܐ ܕܬܘܕܝܼܬܲܢ", "ܡ̣ܢ ܬܸܛܪܐ ܕܗܲܪ̈ܛܝܼܩܹܐ.", ":ܢܸܦܣܘܿܩ ܐܸܢܘܿܢ ܡ̣ܢ ܓܘܼܫܡܢ", "ܠܗܕܡܹ̈ܐ ܢܣܝܼ̈ܣܹܐ ܘܡܲܪ̈ܥܹܐ.", ":ܕܗܵܐ ܪܗܸܛ ܟܹܐܒܵܐ ܕܡܸܠܲܝ̈ܗܘܿܢ", "ܘܐܚܕ ܢܘܿܡܹ̈ܐ ܒܣܓܼܝܼ̈ܠܹܐ.", ":ܢܛܪܘܿܕ ܐܸܢܘܿܢ ܡ̣ܢ ܥܢ̈ܐ", "ܠܕܸܐܒܹ̈ܐ ܕܒܲܣܒܸܣܘ ܡܲܪܥܝܿܬܵܐ.", ":ܕܒܸܐܣܟܹܝܡ ܐܸܡܕܹ̈ܐ ܡܸܬܼܕܡܲܝܼܢ", "ܟܲܕ ܢܘܼܟܼܪ̈ܵܚܹܝܢ ܠܲܫܪܵܪܵܐ.", ":ܠܵܐ ܢܸܚܠܘܿܛ ܒܹܗ ܒܲܫܪܵܪܲܢ", "ܙܝܼܙܵܢܹ̈ܐ ܕܦܸܬܼܓܵܡܲܝ̈ܗܘܿܢ.", ":ܕܡܵܘܥܝܼܢ ܟܠܢܵܫ ܦܘܼܠܸܓܹ̈ܐ", "ܒܬܘܕܝܼܬܵܐ ܕܥܲܠ ܐܝܼܬܘܼܬܵܐ.", ":ܢܹܐܣܘܿܪ ܚܘܼܒܵܐ ܕܬܲܪܥܲܝܬܲܢ", "ܒܗܲܝܡܵܢܘܼܬܗܘܿܢ ܕܲܫܠܝܼܚܹ̈ܐ.", ":ܕܗܸܢܘܿܢ ܚܲܙܩܘܼܗ̇ ܠܐ̄ܢܵܫܘܼܬܲܢ", "ܒܬܘܕܝܼܬܼܵܐ ܕܗܲܝܡܵܢܘܼܬܼܵܐ.", ":ܒܬܵܘܕܝܼܬܹܗ ܕܫܸܡܥܘܿܢ ܢܸܒܢܹܐ", "ܒܸܢܝܵܢܵܐ ܕܗܲܝܡܵܢܘܼܬܲܢ.", ":ܘܒܲܠܘܝܼܬܹܗ ܕܦܵܘܠܘܿܣ ܢܸܕܲܕܹܐ", "ܕܕܲܪܲܫ ܐܘܼܪܚܵܐ ܠܲܫܡܲܝܵܐ.", "ܒܫܲܘܝܘܼܬܵܐ ܕܲܬܪܹܥܣܲܪܬܵܐ:", ":ܢܵܘܕܹܐ ܥܲܡܗܘܿܢ ܐܲܝܟ ܫܸܡܥܘܿܢ", ":ܕܡܵܪܝܵܐ ܘܲܡܫܝܼܚܵܐ ܥܲܒܼܕܗ", "ܒܵܪܘܿܝܵܐ ܠܦܓܼܪܢ ܕܢܲܣܲܒ܀ ܫܠܸܡ܀"], "lines": ["ܝܝܼܠܹܗ ܟܲܕ ܕܝܼܠܹܗ.", "ܡܸܐܡܪܵܐ ܕܥܸܣܪܝܢ ܘܫܲܒܥܵܐ.", ":ܘܡܸܬܐ ܡܲܪܒܲܥܪܘܿܒܼܬܵܐ ܕܚܲܫܵܐ ܥܘ[ܐ] ܒܪܝܼܟ ܕܒܩܸܛܠܹܗ ܩܲܛܠܵܗ̇ ܠܲܚܛܝܼܬܼܵܐ", "ܘܲܒܼܡܘܼܟܵܟܹܗ ܫܲܝܸܢ ܠܪ̈ܓܼܙܐ܀", "ܐܲܚܲܝ̈܀", ":ܒܲܪܢܵܫܵܐ ܡܵܐܢܵܐ ܕܚܸܨܦܵܐ", "ܕܣܝܼܡܵܐ ܒܹܗ ܣܝܼܡܲܬ ܚܲܝܹ̈ܐ.", ":ܠܵܘ ܕܝܼܠܹܗ ܗ̤ܝ ܪܲܒܘܼܬܼܵܐ", "ܐܸܠܵܐ ܕܚܲܝܠܐ ܕܥܵܒܼܘܿܕܹܗ.", ":ܒܡܵܐܢܵܐ ܫܝܼܛܵܐ ܡܸܬܿܬܿܣܝܼ̈ܡܵܢ", "ܝܩܝܼܪ̈ܬܵܐ ܕܒܹܝܬܼ ܐܵܕܵܡ.", ":ܘܟܲܕ ܛܵܒܼ ܫܝܼܛܵܐ ܗ̄ܘ̣ ܒܲܟܼܝܵܢܹܗ", "ܫܒܝܼܚ̇ܵܬܐ ܒܹܗ ܡܸܬܼܢܲܛܪ̈ܵܢ.", ":ܒܡܵܐܢܵܐ ܕܢܩܐ ܐܲܬܒܼܪܵܐ", "ܣܝܼܡܝܼܢ ܓܲܙ̈ܐ ܡܝܘ̈ܬܐ.", ":ܘܒܦܓܪܢ ܡܵܘܠܸܕ ܚܲܫܹ̈ܐ", "ܫܪܵܐ ܒܹܗ ܐܝܼܬܝܵܐ ܕܠܵܐ ܚܵܐܸܫ.", ":ܚܸܨܦܵܐ ܫܝܼܛܵܐ ܒܲܪܢܫܵܐ", "ܘܫܝܼܛ ܒܲܟܼܝܵܢܹܗ ܐܲܝܟ ܚܸܨܦܵܐ.", ":ܘܲܕܗܵܘܹܐ ܥܘܼܡܪܵܐ ܠܒܵܪܘܿܝܹܗ", "ܥܲܒܼܕܹܗ ܡܵܐܢܵܐ ܝܲܩܝܼܪܵܐ.", ":ܫܒܚܼܝ ܗ̄ܘ̣ܵܐ ܘܲܦܐܹܐ ܬܘܼܩܵܢܹܗ", "ܟܲܕܼ ܛܵܒܼ ܡܕܪܐ ܐܝܼܬܼܵܘܗܝ ܗ̄ܘ̣ܵܐ.", "ܘܕܫܡܲܥ ܡܸ̈ܠܹܐ ܕܢܵܟܼܘܿܠܹܗ:", "ܦܫܵܐ ܠܫܝܼܛܘܼܬܵܐ ܕܲܟܼܝܵܢܹܗ.", ":[...]ܠܐ ܒܣܡܬ̤ ܠܹܗ ܠܒܼܵܪܘܿܝܵܐ", "ܕܢܲܗܸܠ ܒܝܼܫܵܐ ܒܬܘܼܩܵܢܹܗ.", ":ܕܠܵܐ ܢܸܫܬܲܒܼܗܲܪ ܚܲܣܵܡܵܐ", "ܕܒܚܲܝܠܹܗ ܚܲܣܢܹܗ ܠܐܵܕܼܵܡ.", ":ܫܲܩܠܹܗ ܠܡܵܐܢܵܐ ܕܐܸܬܼܚܲܒܲܠ", "ܕܡܸܕܪܹܗ ܕܐܵܕ̇ܡ ܡܵܘܝܬܵܐ.", ":ܘܓܲܒܼܠܹܗ ܒܪܘܼܚܵܐ ܚܠܦ ܡܲܝ̈ܐ", "ܕܢܼܗܘܹܐ ܫܲܪܝܼܪ ܬܘܼܩܸܢܹܗ.", ":ܕܬܲܒܼܪܹܗ ܡܵܘܬܵܐ ܠܲܟܼܝܵܢܹܗ", "ܘܚܲܒܸܠ ܫܘܼܪܵܐ ܕܨܘܼܪܵܬܹܗ.", ":ܢܣܟܗ ܒܟܼܘܪܵܐ ܪܘܼܚܵܢܵܐ", "ܕܠܵܐ ܢܸܫܚܲܬ̤ ܬܘܼܒܼ ܒܲܚܛܝܼܬܵܐ.", ":ܫܲܩܠܹܗ ܠܨܲܠܡܲܗ ܒܵܪܘܿܝܵܐ", "ܘܥܲܒܼܕܹܗ ܢܵܘܣܵܐ ܘܥܡ̣ܪ ܒܹܗ.", ":ܕܠܵܐ ܢܸܫܬܲܠܲܛ ܚܲܣܵܡܵܐ", "ܕܒܗܝܟܠ ܡܲܠܟܵܐ ܓܸܥܡܲܪ.", ":ܚܲܕ ܡ̣ܢ ܓܸܢܣܵܐ ܕܡܵܝܘܿܬܹ̈ܐ", "ܓܒܼܵܐ ܠܹܗ ܐܝܼܬܼܝܵܐ ܘܥܡ̣ܪ ܒܹܗ.", ":ܘܲܒܼܪܘܼܟܵܒܼܵܐ ܕܬܘܼܩܵܢܹܗ", "ܐܣܪܗ ܠܚܘܼܒܵܗ̇ ܕܲܒܼܪܝܼܬܼܵܐ.", ":ܘܡܸܢܹܗ ܕܡܸܕܪܵܐ ܕܒܹܝܬܼ ܐܵܕܵܡ", "ܪܲܟܼܒܼ ܨܲܠܡܵܐ ܐܲܝܟ ܐܵܕܵܡ.", ":ܘܓܼܡܪܗ ܒܚܲܫܹ̈ܐ ܕܡܝܘ̈ܬܐ", "ܒܝܲܕ ܚܲܝܠܵܐ ܕܐܲܠܵܗܘܼܬܹܗ.", ":ܒܝܲܕ ܚܲܝܵܠܐ ܕܪܘܼܚܵܐ ܓܲܒܼܠܹܗ", "ܕܠܵܐ ܙܪܥܵܐ ܕܫܵܘܬܵܦܘܼܬܼܵܐ.", ":ܕܢܸܗܘܹܐ ܕܵܡܹܐ ܒܟܼܠܡܸܕܹܡ", "ܠܐ̇ܕܵܡ ܨܲܠܡܵܐ ܩܲܕܡܵܝܵܐ.", ":ܕܐܝܟܢܐ ܕܒܝܲܕ ܐܵܕܼܵܡ", "ܥܲܠ ܡܵܘܬܵܐ ܘܚܲܒܸܠ ܓܸܢܣܹܗ.", ":ܒܐܵܕܼܵܡ ܨܲܠܡܵܐ ܬܪܲܝܢܐ", "ܢܸܫܪܹܐ ܟܒܝܼ̈ܫܹܐ ܡ̣ܢ ܡܵܘܬܵܐ.", ":ܒܟܼܠܗܹܝܢ ܕܐܵܕܵܡ ܐܸܫܬܵܘܬܲܦ", "ܒܲܪܢܫܵܐ ܐܵܕܼܵܡ ܕܲܬܼܪܹܝܢ.", ":ܘܡ̣ܢ ܕܐܸܬܬܲܣܝܼ ܒܝܲܕܼ ܚܲܫܹ̈ܐ", "ܦܪܲܩ ܡ̣ܢ ܡܵܘܬܵܐ ܠܡܵܝܘ̈ܬܹܐ.", ":ܬܫܥܵܐ ܝܪ̈ܚܝܼܢ ܐܲܝܟ ܛܲܟܼܣܵܐ", ":ܒܟܲܪܣܵܐ ܕܒܸܣܪܵܐ ܡܕܲܝܲܪܘܵܐ", "ܘܒܚܸܒܼܠܹ̈ܐ ܘܚܫ̈ܐ ܕܝܠܕܵܐ.", ":ܕܢܲܚ ܡ̣ܢ ܟܲܪܣܵܐ ܕܝܵܠܸܕܬܹܗ", "ܝܢܸܩ ܚܲܠܒܼܵܐ ܐܲܝܟ ܫܲܒܼܪܵܐ.", ":ܕܢܚܘܹܐ ܕܒܲܪ ܓܸܢܣܲܢ ܗ̄ܘ̣", ":ܘܩܲܕܲܒܼ ܕܒܼܚܹ̈ܐ ܐܲܝܟ ܟܠܢܵܫ", "ܕܢܸܦܪܘܿܠ ܩܘܼܒܵܠ ܛܲܝܒܲܘܼܬܼܵܐ.", ":ܐܲܪܡܝܼ ܓܙܘܼܪܬܵܐ ܥܲܠ ܦܲܓܼܪܹܗ", "ܕܢܸܫܬܲܪܪ ܒܹܗ ܡܘܼܠܟܵܢܵܐ.", ":ܕܢܸܗܘܘܿܢ ܥܲܡܹ̈ܐܗ ܝܪ̈ܘܬܐ", "ܒܗܘܼܬܪܵܐ ܕܒܘܪ̈ܟܵܬܹܗ ܕܐܲܒܼܪܵܡ.", ":ܐܸܬܼܪܒܝܼ ܐܲܝܟ ܝܠܘܼܕܵܐ", "ܕܝܠܘܼܕܵܐ ܗ̄ܘ̣ܵܐ ܒܫܪܪܐ.", ":ܘܒܼܝܲܕ ܚܲܝܠܵܐ ܕܛܲܝܒܘܼܬܵܐ", "ܬܸܐܕܲܪܓ ܠܲܓܼܡܝܼܪܘܼܬܵܐ.", ":ܩܪܸܒܼ ܠܲܟܼܡܵܕܵܐ ܕܲܒܼܡܲܝ̈ܵܐ", "ܕܢܸܕܪܘܿܫ ܐܘܼܪܚܵܐ ܠܡܝܘ̈ܬܹܗ.", ":ܘܟܲܕ ܕܟܼܝܵܐ ܗ̄ܘ̣ܵܐ ܒܲܩܢܘܿܡܹܗ", "ܕܟܼܝܼ ܛܲܡ̈ܐܹܐ ܒܲ[ܩܢܘܿ]ܡܹܗ ܒܲܥܡܵܕܹܗ.", ":ܥܲܡܹܗ ܗ̄ܘ̣ܵܐ ܡ̣ܢ ܫܘܼܪܵܝܵܐ", "ܡܸܠܬܹܗ ܕܐܲܒܼܵܐ ܚܝܼܕܵܝܵܐ.", ":ܥܲܡܹܗ ܗ̄ܘ̣ܵܐ ܘܒܹܗ ܥܡ̇ܪ ܗ̄ܘ̣ܵܐ", "ܘܠܵܐ ܡܫܵܘܬܲܦ ܗ̄ܘ̣ܵܐ ܒܡܵܟܬܹ̈ܐ.", ":ܗܘ̤ ܒܲܟܼܝܢܹܗ ܪܵܒܸܐ ܗ̄ܘ̣ܵܐ", "ܒܚܸܟܡܬܐ ܘܲܒܼܛܲܝܒܲܘܼܬܵܐ.", ":ܘܐܝܼܬܝܵܐ ܒܕܝܼܠܹܗ ܡܩܵܘܹܐ ܗ̄ܘ̣ܵܐ", "ܕܠܵܬ ܫܘܼܓܼܢܵܝܵܐ ܘܫܘܼܚܠܵܦܵܐ.", ":ܥܲܡ ܐ̄ܢܫܐ ܡܬܗܦܟ ܗ̄ܘ̣ܵܐ", "ܒܪܢܫܵܐ ܐܕܼܵܡ ܕܬܪܹܝܢ.", ":ܕܢܦܢܹܐ ܠܐ̄ܢܫܐ ܡ̣ܢ ܛܘܿܥܝܲ", "ܠܝܲܕ ܥܬܐ ܕܚܲܝܹ̈ܐ ܕܐܵܘܒܸܕܘ.", ":ܠܟܐܒܹ̈ܐ ܕܦܲܓܼܪܵܐ ܡܲܐܣܹܐ ܗ̄ܘ̣ܵܐ", "ܕܠܵܐ ܣܲܡܡܵܢܹ̈ܐ ܐ̄ܢܵܫܝܹ̈ܐ.", ":ܘܡܘܼܡܹ̈ܐ ܕܢܲܦܫܵܐ ܡܕܲܟܹܐ ܗ̄ܘ̣ܵܐ", "ܒܚܲܝܠܵܐ ܕܪܘܼܚܵܐ ܩܲܕܝܼܫܵܐ.", ":ܒܛܝܢܐ ܡܥܲܘܪ ܒܒ̈ܬܐ", "ܥܝܢܹ̈ܐ ܦܵܬܲܚ ܕܣܲܡܵܝ̈ܐ.", ":ܘܡ̣ܢ ܢܲܚ̈ܬܹܐ ܕܥܲܠ ܗܲܕܡܵܘ̈ܗܝ", ":ܡܡܲܚܬܐ ܩܢܬ̤ ܚܘܼܠܡܵܢܵܐ", ":ܝܲܗ̄ܒ̣ ܠܲܚܓܼܝܼܪܹ̈ܐ ܗܲܕܡܹ̈ܐ", "ܘܠܡܫܪ̈ܝܐ ܗܠܪܬܹ̈ܐ.", ":ܘܦܬܲܚ ܐܸܕܢܹ̈ܐ ܣܟܝܼܪ̈ܵܬܐ", "ܘܨܵܬܼ ܚܲܠܝܘܼܬܵܐ ܕܦܸܬܓܵܡܵܘ̈ܗܝ.", ":ܠܟܸܐܒܹ̈ܐ ܓܠ̈ܝܐ ܪܵܕܸܦ ܗ̄ܘ̣ܵܐ", "ܘܚܵܘܒܹ̈ܐ ܟܣܲܝܵ̈ܐ ܡܲܐܣܹܐ ܗ̄ܘ̣ܵܐ.", ":ܘܒܓܠܝ̈ܬܐ ܡܚܵܬܹܐ ܗ̄ܘ̣ܵܐ", "ܕܫܲܠܝܼܛ ܗ̄ܘ̣ ܥܲܠ ܟܲܣܝ̈ܬܐ.", "ܠܡܵܘܬܵܐ ܒܩܵܠܵܐ ܦܲܩܕ ܗ̄ܘ̣ܵܐ:", ":ܕܢܦܢܹܐ ܠܡܝܼ̈ܬܹܐ ܕܒܼܠܥ", ":ܘܲܒܼܚܘܼܬܵܡܵܐ ܕܦܸܬܼܓܵܡܵܘ̈ܗܝ", "ܡܝܼ̈ܬܐ ܠܚ̈ܝܐ ܦܵܢܹܝܢ ܗ̄ܘ̣ܵܘ.", ":ܡܝ̈ܬܐ ܠܬܵܬܼܵܐ ܕܐܸܬܼܢܚܲܡܘ", "ܣܵܗܕܹ̈ܐ ܗܘ̤ܘ ܠܹܗ ܫܲܪܝܼܪܹ̈ܐ.", ":ܟܲܕ ܩܵܠܹܝܢ ܥܲܠ ܢܘܼܚܵܡܵܐ", "ܕܡܼܟܹܝܠ ܡܵܘܬܵܐ ܒܵܛܹܠ ܠܹܗ.", ":ܠܕܲܝܘܹ̈ܐ ܒܡܸܠܬܹܗ ܪܵܕܹܦ ܗ̄ܘ̣ܵܐ", "ܕܲܢܫܲܢܘܿܢ ܡ̣ܢ ܥܘܼܡܪ̈ܲܝܗܘܿܢ.", ":ܟܲܕ ܩܵܥܹܝܢ ܠܹܗ ܡܵܪ̈ܘܿܕܹܐ", "ܕܠܵܐ ܢܫܲܢܸܩ ܠܲܢ ܒܲܪܕܘܝܼܕ.", ":ܐܵܦ ܗܸܢܘܿܢ ܟܲܕܼ ܠܵܐ ܨܵܒܹܝܢ", "ܩܲܕܸܡܘ ܐܲܟܼܪܸܙܘ ܫܘܼܠܛܵܢܹܗ.", ":ܕܲܥܬܝܼܕ ܕܢܸܬܿܬܿܒܲܥ ܟܲܣܝ̈ܬܐ", "ܒܕܝܼܢܐ ܟܹܐܢܵܐ ܕܒܘܼܚܵܪܢܹܗ.", ":ܒܚܘܼܠܡܵܢܵܐ ܕܦܲܓܼܪܵܐ ܚܵܘܝܼ", "ܕܐܵܦ ܚܵܘܒܹ̈ܐ ܕܐ̄ܢܵܫܵܐ ܡܲܐܣܹܐ.", ":ܘܲܒܼܗܝܼ̈ܬܐ ܬܠܬܵܐ ܕܐܩܝܼܡ", "ܩܝܵܡܬܼܵܐ ܐܲܟܼܪܸܙ ܠܲܫܒܼܝܼܪܹ̈ܐ.", ":ܒܕܲܝܘܹ̈ܐ ܕܪܕܦ ܡ̣ܢ ܐ̄ܢܫܐ", "ܫܪ̣ܵܝܗܝ ܠܫܘܼܠܛܵܢܹܗ ܕܢܲܟܼܝܼܠܵܐ.", ":ܘܐܲܦܢܝܼ ܫܒܝܼܬܹܗ ܕܫܲܒܵܝܵܐ", "ܒܐ̄ܢܵܫܵܐ ܕܐܲܥܕܝܼ ܡ̣ܢ ܐܝܼܕܵܘ̈ܗܝ.", ":ܩܥܵܐ ܚܲܣܵܡܵܐ ܘܐܸܬܼܡܲܪܡܲܪ", "ܘܐܲܙܥܸܩ ܘܐܲܝܸܠܸܠ ܒܲܒܼܟܼܵܬܼܵܐ.", ":ܕܓܢ̄ܒܿܪܵܐ ܢܦܲܩ ܠܲܩܪܵܒܼܵܐ", "ܕܢܥܕܹܐ ܫܒܝܼܬܹܗ ܕܫܲܒܵܝܵܐ.", ":ܟܲܢܸܫ ܚܲܝܠܵܐ ܕܫܘܼܠܛܵܢܹܗ", "ܛܪܘܼܢܵܠ ܠܘܩܒ̣ܵܠ ܙܲܟܵܝܵܐ.", ":ܟܲܕ ܣܒ̇ܪ ܗ̄ܘ̣ܵܐ ܕܚܵܣܸܢ ܠܹܗ", "ܒܝܲܕܼ ܡܵܘܬܐ ܠܡܲܚܹܐ ܡܝܼ̈ܬܹܐ.", ":ܒܲܩܪܵܒܼܵܐ ܕܠܘܼܩܒܼܵܠ ܐܵܕܼܵܡ", "ܚܸܘܝܵܐ ܠܒܸܫ ܙܲܝܢܵܐ ܘܐܲܩܪܸܒܼ.", ":ܘܗܵܫܵܐ ܠܘܼܩܒܵܠ ܦܪܘܿܩܲܢ", "ܒܐܵܕܼܵܡ ܐܲܩܪܸܒܼ ܥܲܡ ܐܵܕܼܵܡ.", ":ܒܢܲܝ̈ ܐܲܒܼܪܗܵܡ ܕܐܸܬܚܲܪܲܪܘ", "ܡ̣ܢ ܥܲܒܼܕܘܼܬܼܵܐ ܕܡܸܨܪ̈ܝܹܐ.", ":ܙܝܼܢܵܐ ܗܘ̤ܵܘ ܠܹܗ ܠܲܢܟܼܝܼܠܵܐ", "ܘܲܠܒܸܫ ܘܐܲܩܪܸܒܼ ܥܲܡ ܡܵܪܲܢ.", ":ܒܥܹܐܕܵܐ ܕܦܸܨܚܵܐ ܫܓܼܫ ܐܸܢܘܿܢ", "ܛܪܘܢܐ ܠܦܠܚ̈ܐ ܕܓܼܒܼܐ ܠܹܗ.", ":ܕܲܢܣܲܝܥܘܼܢܵܝܗܝ ܡܲܪ̈ܚܹܐ", "ܒܝܲܕܼ ܣܲܝ̈ܦܹܐ ܕܠܫܵܢܲܝ̈ܗܘܿܢ.", ":ܦܲܥ̈ܠܹܐ ܗܘ̣ܘ ܠܹܗ ܠܲܢܟܝܼܠܵܐ", "ܒܢܲܝ̈ ܐܵܪܲܡ ܠܘܼܩܒܼܵܠ ܐܵܕܼܵܡ.", ":ܘܫܲܡܠܝܼ ܪܸܓܼܬܹܗ ܒܐܝܼܕܲܝ̈ܗܘܿܢ", "ܐܲܝܟ ܕܒܚܘܝܵܐ ܠܘܵܬ ܐܵܕܼܵܡ.", ":ܠܵܘ ܕܝܼܠܹܗ ܗ̄ܘ̣ܵܐ ܨܒܼܝܵܢܵܐ", "ܕܒܥܹܕܵܐ ܢܸܣܥܹܐ ܠܩܸܛܠܵܐ.", ":ܡܫܝܼܚܵܐ ܫܲܡܠܝܼ ܒܲܥܒܼܵܕܵܐ", "ܡܕܿܒܼܪܵܢܘܼܬܵܐ ܕܐ̄ܢܵܫܘܼܬܹܗ.", ":ܒܥܹܐܕܵܐ ܝܲܗ̣ܒܼ ܢܲܦܫܹܗ ܠܕܒܸܚܵܐ", "ܕܢܸܚܙܘܿܢ ܡܵܘܬܹܗ ܣܲܓܼܝ̈ܐܹܐ.", ":ܕܡܵܐ ܕܡܸܬܼܢܲܚܲܡ ܡ̣ܢ ܩܲܒܼܪܵܐ", "ܢܸܗܘܘܿܢ ܣܵܗܕ̈ܐ ܕܢܘܼܚܵܡܹܗ.", ":ܠܕܒܼܚܵܐ ܕܦܸܨܚܵܐ ܐܸܬܛܲܝܲܒܼ", "ܐܸܡܪܹܗ ܚܲܝܵܐ ܕܐܲܠܵܗܵܐ.", ":ܕܒܝܲܕܼ ܕܒܼܚܵܐ ܕܲܩܢܘܿܡܹܗ", "ܢܪܥܐ ܠܥܠܡܵܐ ܥܲܡ ܡܵܪܹܗ.", ":ܥܒܲܕ ܦܸܨܚܵܐ ܐܲܝܟ ܢܵܡܘܿܣܵܐ", "ܘܓܠ̣ܐ ܒܦܸܨܚܵܐ ܥܲܠ ܦܸܨܚܹܗ.", ":ܘܲܦܠܸܓܼ ܦܓܼܕܲܗ ܠܬܲܠܡܝܼܕܼܵܘ̈ܗܝ", "ܪܗܒܘܢ ܚܲܝܹ̈ܐ ܠܡܝܘ̈ܬܐ.", ":ܒܥܒܕܵܐ ܚܵܘܝܼ ܚܘܼܒܹܗ", "ܒܲܪ ܐܵܕܼܵܡ ܠܲܒܢܲܝ̈ ܓܸܢܣܹܗ.", ":ܕܝܼܵܗܒܹܗ ܠܦܲܓܼܪܹܗ ܡܹܐܟܘܠܬܐ", "ܩܕܼܵܡ ܚܲܫܵܐ ܕܲܨܠܝܼܒܼܘܼܬܹܗ.", ":ܐܸܬܢܲܒܝܼ ܥܲܠ ܕܥܬܼܝ̈ܕܵܢ", "ܥܲܠ ܚܲܫܹܗ ܘܥܲܠ ܡܘܼܟܵܟܹܗ.", ":ܘܓܼܠܐ ܘܒܲܕܸܩ ܥܲܠ ܢܸܟܼܠܹܗ", "ܕܝܼܗܘܼܕܵܐ ܡܫܠܸܡ ܪܲܒܹܗ.", ":ܒܚܲܝܵܠܐ ܕܪܘܼܚܵܐ ܐܸܬܿܥܲܙܲܙ", "ܥܲܠ ܒܝܼܫܘܼܬܹܗ ܕܡܲܪܵܚܵܐ.", ":ܕܠܵܐ ܦܸܟܗܲܬ̤ ܡܲܪܝܼܪܘܼܬܹܗ", "ܒܚܲܠܝܘܼܬܗ ܕܐ̄ܪܵܙܵܐ ܕܢܲܣܲܒܼ.", ":ܥܒܼܕܹܗ ܒܐ̄ܪܙܵܐ ܫܵܘܬܵܦܵܐ", "ܘܠܵܐ ܦܵܫ ܡ̣ܢ ܪܸܢܝܹܗ ܕܩܸܛܠܵܐ.", ":ܐܲܫܝܼܓ ܪܸ̈ܓܼܠܵܘܗܝ ܡܲܚܹܐ ܟܠ", "ܘܠܵܐ ܐܬܟܚܲܕ ܛܵܠܘܿܡܵܐ.", ":ܝܵܕܲܥ ܗ̄ܘ̣ܵܐ ܠܹܗ ܠܲܢܟܼܝܼܠܵܐ", "ܩܕܼܵܡ ܓܲܒܼܝܘܼܬܹܗ ܕܩܛܘܿܠܵܐ ܗ̄ܘ̣.", ":ܘܛܲܠܢܹܗ ܒܚܘܼܒܹܗ ܒܲܣܝܼܡܵܐ", "ܘܠܵܐ ܦܲܪܣܝܼ ܠܢܟܼܝܼܠܘܼܬܹܗ.", ":ܒܠܸܠܝܵܐ ܢܦܲܩ ܗ̄ܘ̣ܵܐ ܙܹܐܦܵܢܵܐ", "ܕܢܫܠܡ ܪܲܒܹܗ ܠܡܲܪ̈ܵܚܹܐ.", ":ܕܢܟܼܝܼܠܵܐ ܡܲܪܗܼܒܼ ܗ̄ܘ̣ܵܐ ܠܹܗ", "ܕܢܸܓܼܡܘܿܪ ܒܐܝܼܕܵܘ̈ܗܝ ܨܒܼܝܵܢܹܗ:", ":ܪܓܼܝܼܓܼ ܗ̄ܘ̣ܵܐ ܠܩܛܠܹܗ ܚܣܵܡܵܐ", "ܩܕܲܡ ܝܵܘܡܵܐ ܕܝܼܠܝܼܕܘܼܬܹܗ.", ":ܘܒܝܗܘܼܕܵܐ ܐܲܝܟ ܡܨܥܝܵܐ", "ܐܲܝܬܝܼ ܠܓܸܠܝܵܐ ܬܲܪܥܝܼܬܹܗ.", ":ܗܘ̤ܵܐ ܝܗܘܼܕܵܐ ܐܲܝܟ ܐܲܝܟ ܐܝܼܙܓܲܕܵܐ", "ܠܐܵ ܟܼܠܩܲܪܨܵܐ ܚܲܣܡܵܐ.", ":ܘܫܲܕܪܹܗ ܠܟܸܢܫܵܐ ܕܡܲܪ̈ܚܹܐ", "ܕܢܨܘܕܘܢ ܚ̈ܝܐ ܠܡܵܘܬܐ.", ":ܒܛܝܼ̈ܡܹܐ ܙܲܒܼܢܹܗ ܓܲܢܵܒܵܐ", "ܠܙܵܒܸܢ ܥܵܠܡܹ̈ܐ ܡ̣ܢ ܡܵܘܬܵܐ.", ":ܫܩ݂ܲܠ ܛܝܼܡܵܘ̈ܗܝ ܡܲܚܢܘܼܩܝܼܬܐ", "ܘܙܲܒܸܢ ܚܲܝܹ̈ܐ ܠܒܹܝܬܼ ܡܝܼ̈ܬܐ.", ":ܐܘ ܡܙܒ̇ܢ ܚ̈ܝܐ ܠܡܵܘܬܵܐ", "ܕܠܵܐ ܚܵܫܸܒ ܘܐܟܢ ܙܒܢ.", ":ܝܲܗ̣̄ܒ ܡܘܗܲܒܼܬܵܐ ܕܠܵܐ ܦܸܚܡܵܐ", "ܘܲܫܩܲܠ ܛܝܼܡܹ̈ܐ ܙܠܝܠܐ.", ":ܒܬܠܬܝܼܢ ܕܟܸܣܦܵܐ ܘܲܒ̇ܢܹܗ", "ܠܲܡܚܲܪܪܵܢܹܗ ܕܟܼܝܼܵܢܲܢ.", ":ܘܫܠܡܲܬ̤ ܡܸܠܬܹܗ ܕܢܒܝܼܵܐ", "ܕܚ̣ܙܵܐ ܒܪܘܼܚܵܐ ܩܕܼܵܡ ܕܵܪܹ̈ܐ.", ":ܫܲܡܠܝܼ ܟܠܗܹܝܢ ܒܲܩܢܘܿܡܹܗ", "ܡܲܚܹܐ ܟܠ ܡܸܛܠ ܟܠܐ.", ":ܘܐܸܬܼܢܲܒܝܼ ܥܲܠ ܡܘܼܟܵܟܹܗ", "ܘܥܲܠ ܨܒܼܝܵܢܵܐ ܕܬܲܠܡܝܼܕܵܘ̈ܗܝ.", ":ܟܠܟܼܘܿܢ ܠܲܡ ܡܬܟܫܠܝܼܢ ܐ̄ܢܬܘܿܢ", "ܡܵܐ ܕܲܩܪܸܒܼ ܙܲܒܼܢܵܐ ܕܚܲܫܵܐ.", ":ܘܫܵܒܼܩܝܼܬܘܿܢ ܠܝܼ ܒܲܠܚܘܿܕܲܝ", "ܘܠܵܐ ܡܥܲܙܝܼܬܘܿܢ ܒܐܘܼܠܨܢܲܝ̈.", ":ܒܚܘܼܒܹܗ ܫܸܡܥܘܿܢ ܐܸܫܬܲܒܼܗܲܪ", "ܘܲܠܚܵܬܿ ܡܵܪܲܢ ܐܡ̣ܪ ܗ̄ܘ̣ܵܐ.", ":ܕܠܵܐ ܡܸܡܬܘܿܡ ܟܵܦܪ ܐ̄ܢܵܐ ܒܵܟ", "ܘܠܵܐ ܡܲܫܦܸܠ ܐ̄ܢܵܐ ܩܕܼܵܡ ܚܲܫܹ̈ܐ.", ":ܒܲܐܡܹܝܢ ܚܲܬܸܡ ܡܚܐ ܟܠ", "ܠܘܵܬܼ ܫܘܼܒܵܗ̇ ܪܹܗ ܕܚܲܡܝܼܡܵܐ.", ":ܕܲܬܠܵܬܼ ܙܲܒܼܢܝܼܢ ܡܬܪܦܐ ܐܲܢ̄ܬ", "ܒܟܼܦܘܪܝܵܐ ܒܥܸܕܲܢ ܚܲܫܹ̈ܐ.", ":ܚܵܘܝܼ ܐܸܢܘܿܢ ܠܬܿܠܡܝܼܕܵܘ̈ܗܝ", "ܕܚܲܫܵܐ ܒܨܒܝܵܢܹܗ ܣܒ̇ܠ.", ":ܘܠܵܐ ܗ̄ܘ̣ܵܐ ܩܛܝܼܪܵܬ ܥܵܨܐ ܠܹܗ", "ܠܘܵܬܼ ܡܘܼܟܵܟܹܗ ܕܲܨܠܝܼܒܼܵܐ.", ":ܩܘܡܘ ܠܲܡ ܢܵܐܙܲܠ ܐܸܡܲܪ ܗ̄ܘ̣ܵܐ", "ܟܲܕ ܩܪܸܒܼ ܠܹܗ ܙܒܼܢܵܐ ܕܚܲܫܵܐ.", ":ܟܲܕ ܡܘܼܕܲܥ ܕܲܒܼܨܒܝܵܢܹܗ", "ܝ̇ܗܒ ܢܲܦܫܹܗ ܠܐܚܘܼܪ̈ܘܗܝ.", ":ܢܦ݂ܲܩ ܕܢܨܠܹܐ ܒܲܠܚܘܿܕܵܘܗܝ", "ܘܲܕܒܲܪ ܥܲܡܹܗ ܠܬܲܠܡܝܼܕܵܘ̈ܗܝ.", ":ܕܒܲܨܠܘܿܬܹܗ ܢܲܐܠܸܦ ܐܸܢܘܿܢ", "ܕܚܵܫܚܝܢ ܪ̈ܲܚܡܹܐ ܒܐܘܼܠܨܵܢܵܐ.", ":ܬܠܵܬ ܙܲܒܼܢܝܼ̈ܢ ܨܠܝܼ ܒܚܲܫܵܐ", "ܘܗܵܕܹܐ ܐܸܡ݂ܪ ܒܲܨܠܘܿܬܹܗ.", ":ܕܐܸܢܗܘ̤ ܕܡܵܨܝܵܐ ܠܵܐ ܐܸܫܬܝܼܘܗܝ", "ܠܟܵܣܹܗ ܕܡܵܘܬܵܐ ܒܵܠܘܿܥܵܐ.", ":ܒܚܲܫܵܐ ܨܲܠܝܼ ܦܵܘܿܩܲܢ", "ܩܕܼܵܡ ܚܲܫܹܗ ܐܲܝܟ ܚܵܫܘܿܫܵܐ.", ":ܘܩܸܛܪܬ̤ ܕܘܼܥܬܼܵܐ ܕܗܲܕܵܡܵܘ̈ܗܝ", "ܡ̣ܢ ܣܘܼܪܵܕܹܗ ܕܨܲܒܝܼܒܼܵܐ.", ":ܐܸܬܼܚܘܝܼ ܠܹܗ ܡ̣ܢ ܫܡܲܝܵܐ", ":ܡܠܐܟܼܵܐ ܕܡܝܲܚܠ ܠܹܗ", ":ܕܠܵܐ ܢܫܦܠ ܒܹܗ ܒܐܓܼܘܿܢܵܐ", "ܕܙܟܼܘܬܵܐ ܢܵܣܸܒܼ ܡܸܢܹܗ.", ":ܒܩܵܠܹ̈ܐ ܕܡܠܹܝܢ ܠܘܼܒܵܒܼܵܐ", "ܡܚܲܝܸܠ ܗ̄ܘ̣ܵܐ ܠܹܗ ܡܠܐܟܼܵܐ.", ":ܪܘ[...]ܐ ܕܟܵܣܹܗ ܕܡܘܬܼܵܐ ܝ̇ܒܗ ܠܵܟ", "ܟܠܝܼܠܵܐ ܒܵܬܼܪܸ ܙܵܟܘܿܬܵܟ.", ":ܠܵܐ ܬܲܫܦܸܠ ܒܡܚ̈ܠܬܐ", "ܒܸܣܪܢܵܐ ܓܸܢܣܹܗ ܕܐܵܕܼܵܡ.", ":ܕܠܲܫܒܝܼܚ̈ܬܐ ܡܩܲܪܸܒ ܠܵܟ", "ܨܠܝܼܒܵܐ ܒܫܘܼܠܵܡ ܐܵܓܘܿܢܵܟ.", ":ܣܲܝܒܵܪ ܚܲܫܹ̈ܐ ܚܵܫܘܿܫܵܐ", "ܘܐܸܫܬܝܼ ܟܵܣܵܠ ܕܒܹܝܬܼ ܐܵܕܼܵܡ.", ":ܕܠܲܪܘܡܵܐ ܡܸܬܥܲܠܹܐ ܐܲܢ̄ܬܿ", ":ܒܵܬܲܪ ܚܲܫܵܐ ܘܡܘܼܟܵܟܼܵܐ", ":ܢܹܐܬܘܢ ܗܫܐ ܛܥ̈ܝܐ", "ܐܸܘܛܸܝܟܹܐ ܘܡܢܘ̈ܬܐ.", ":ܘܲܢܚܵܘܘܿܢ ܐܲܝܟ ܕܡܥܵܕܝܢ", "ܨܠܘܿܬܵܐ ܘܚܲܫܵܐ ܕܡ̇ܢ ܐܸܢܘܿܢ.", ":ܡܲܢܘ̣ ܕܨܲܠܝܼ ܩܕܼܵܡ ܚܲܫܵܐ", "ܚܲܟܝܼܡܵܐ ܚܲܣܝܼܪ ܗܵܘܢܵܐ.", ":ܘܠܲܡ̇ܢ ܚܲܝܸܠ ܪܘܼܚܵܫܵܐ", "ܓܠܝܼ ܘܒܲܕܸܩ ܠܝܼ ܣܘܼܟܵܠܟ.", ":ܝܵܪܲܥܢܵܐ ܐܲܝܟ ܕܡܥܕ ܐܲܢ̄ܬܿ", "ܠܪܵܘܡܵܐ ܕܠܲܥ̣ܠ ܣܵܠܸܩ ܐܲܢ̄ܬܿ.", ":ܘܠܐܝܼܬܝܵܐ ܡܸܠܬܼܵܐ ܕܡ̣ܢ ܐܲܒܼܵܐ", "ܠܚܲܫܵܐ ܡܬܲܚܬܹܐ ܓܘܼܪܦܵܟ.", ":ܐܘ ܓܘܼܢܚܐ ܕܠܵܐ ܡܸܬܡܲܠܲܠ", "ܐܘ ܥܘ̣ܠܐ ܕܠܵܐ ܡܸܬܼܚܲܣܹܐ.", ":ܕܚܝܼܠܵܐ ܕܐܲܚܝܼܕ ܠܲܒܼܪܝܼܬܼܵܐ", "ܡܚܝܼܠܵܐ ܥܲܒܼܕܘܼܗܝ ܒܐܵܓܼܘܿܢܵܐ.", ":ܐܘܿ ܨܒܼܝܵܢܵܐ ܡܲܪܚܵܐ", "ܕܟܼܡܵܐ ܐܲܡܪܲܚ ܘܐܸܫܠܲܥܠܝܼ.", "ܕܗܘ̇ ܕܥܒܲܕ ܪܘܼܚ ܡܲܠܲܐܟܵܘ̈ܗܝ:", "ܡ̣ܢ ܥܝܼܪܵܐ ܡܸܬܚܲܝܲܠ ܗ̄ܘ̣ܵܐ.", ":ܠܡܲܢܘ ܡܨܲܠܹܐ ܗ̄ܘ̣ܵܐ ܡܸܠܬܵܐ", "ܐܘ ܕܲܓܠܝܼܙ ܡ̣ܢ [...] ܒܘܼܝܵܢܵܐ.", ":ܕܫܘܼܠܛܵܢܵܐ ܩܢܐ ܒܐܝܼܬܘܼܬܵܐ", "ܒܲܕܡܘܼܬܼ ܐܲܒܼܵܐ ܝܵܠܘܿܕܹܗ.", ":ܐܲܝܟܵܢ ܐܲܫܠܸܦ ܡ̣ܢ ܚܲܫܹ̈ܐ", "ܗܘ̇ ܚܲܝܠܵܐ ܕܛܥܝܼܢ ܛܠܵܐ.", ":ܘܥܘܼܕܪܢܵܐ ܠܡ̇ܢ ܫܵܐܸܠ ܗ̄ܘ̣ܵܐ", "ܗܘ̇ ܝܵܗܘܒܼܵܐ ܕܛܒ̈ܬܐ.", ":ܡ̇ܢ ܣܲܝܥܹܗ ܒܒܵܪܘܿܝܘܼܬܼܵܐ", "ܟܲܕ ܐܲܝܬܝܼ ܟܠ ܠܲܗܘܵܝܵܐ.", ":ܕܗܵܫܵܐ ܒܚܲܫܹܗ ܕܨܲܠܝܼܫܵܐ", "ܩܪ̣ܵܐ ܡܲܠܐܟܼܵܐ ܠܥܘܼܕܪܵܢܹܗ.", ":ܚܡܘܠ ܓܘܼܕܦܲܝ̈ܟ ܡܲܪܵܚܵܐ", "ܠܵܐ ܚܵܫܚܝܼܢ ܠܲܢ ܦܘܼܫܵܩܲܝ̈ܟ.", ":ܙܪܲܥܵܐ ܗ̄ܝ̣ ܛܵܒܵܐ ܬܵܘܕܝܼܬܲܢ", "ܠܵܐ ܬܸܚܠܘܿܛ ܒܵܗ̇ ܙܝܼܙܵܢܲܝ̈ܟ.", ":ܠܵܐ ܬܸܬܲܚܬܹܐ ܡܸܠܬܹܗ ܕܐܲܒܼܵܐ", "ܠܚܫܹ̈ܐ ܕܩܢܹܝܢ ܡܝܘܬ̈ܐ.", ":ܘܠܵܐ ܬܲܣܩܝܼܘܗܝ ܠܝܼܚܝܼܕܵܝܵܐ", "ܥܲܠ ܥܘܼܕܪܢܵܐ ܕܬܘܼܩܵܢܹܗ.", ":ܡ̇ܢ ܡܲܠܸܠ ܐܲܝܟ ܗܵܢ ܥܘ̣ܠܵܐ", "ܡ̇ܢ ܐܲܡܪܲܚ ܐܲܝܟ ܗܵܢ ܛܥܝܵܐ.", ":ܕܚܲܝܠܵܐ ܡܝܲܚܸܠ ܪ̈ܘܚܫܐ", "ܡܚܝܼܠܵܐ ܚܲܫܒܘܼܗܝ ܒܲܨ ܠܝܼܒܵܐ.", ":ܠܵܐ ܬܛܥܘܿܢ ܐܵܘ ܡܪ̈ܚܹܐ", "ܠܵܐ ܒܨܝܼܪ ܡܸܠܬܐ ܡ̣ܢ ܐܲܒܼܘܼܗܝ.", ":ܘܠܵܘ ܥܘܼܕܪܢܵܐ ܫܵܐܸܠ ܗ̄ܘ̣ܵܐ", "ܒܪܵܘܿܝܵܐ ܡ̣ܢ ܪܘܼܚܵܢܵܐ.", ":ܦܲܓܼܪܢܵܐ ܗ̄ܘ̣ ܕܡܨܠܹܐ ܗ̄ܘ̣ܵܐ", "ܕܣܢܝܼܩ ܗ̄ܘ̣ܵܐ ܥܲܠ ܥܘܼܕܪ̈ܢܵܐ.", ":ܚܵܫܘܿܫܵܐ ܕܚܸܠ ܡ̣ܢ ܚܲܫܹ̈ܐ", "ܕܠܘܹܝܢ ܚܲܫܹ̈ܐ ܠܲܟܼܝܵܢܹܗ.", ":ܒܲܪ ܓܸܢܣܲܢ ܡܸܬܟܲܫܲܦ ܗ̄ܘ̣ܵܐ", "ܚܠܵܦ ܢܲܦܫܹܗ ܘܟܢܘ̈ܬܐ.", ":ܕܝ̇ܕܲܥ ܗ̄ܘ̣ܵܐ ܕܚܵܫܲܓ ܗ̄ܘ̣ܵܐ ܠܹܗ", "ܥܘܼܕܪܵܢܵܐ ܒܥܸܕܵܢ ܚܲܫܵܐ.", ":ܗܘ̤ܝܘ ܕܲܕܼܚܸܠ ܡ̣ܢ ܚܲܫܵܐ", ":ܕܚ̣ܙܵܐ ܟܝܵܢܹܗ ܕܡܵܝܘܬܵܐ ܗ̄ܘ̣", ":ܘܥܲܠ ܗܵܕܹܐ ܡܚܲܝܸܠ ܗ̄ܘ̣ܵܐ ܠܹܗ", "ܡܠܐܟܼܵܐ ܒܥܸܕܵܬ ܚܲܫܵܐ.", ":ܒܫܲܪܵܪܵܐ ܨܲܠܝܼ ܘܲܕܚܸܠ", "ܘܠܵܘ ܒܐܣܟܹܝܡܵܐ ܫܐܝܼܠܵܐܹܝܬ.", ":ܘܒܲܫܪܵܪܵܐ ܡܚܲܝܸܠ ܗ̄ܘ̣ܵܐ ܠܹܗ", "ܡܲܠܲܐܟܵܐ ܐܲܝܟ ܕܠܐ ܠܹܝܛܵܐ.", ":ܐܸܢ ܠܵܘ ܒܲܫܪܵܪܵܐ ܨܠܝܼ", "ܡܵܕܹܝܢ ܠܵܐ ܗ̄ܘ̣ܵܐ ܒܲܪܢܵܫܵܐ ܗ̄ܘ̣.", ":ܒܲܛܝܼܠ ܡܵܕܹܝܢ ܬܘܼܟܠܵܢܲܢ", ":ܠܵܐ ܬܛܲܒܥܘܼܢܵܝܗܝ ܡܲܪ̈ܚܹܐ", "ܠܲܟܼܝܢܲܢ ܒܗܵܘܬܵܐ ܕܡܵܘܬܐ.", ":ܫܒܘܩܘ ܡܸܬܪܡܪܲܡ ܕܝܼܚܝܲܢ", "ܒܐܲܝܼܩܵܪܵܐ ܥܲܡ ܒܲܪ ܓܸܢܣܲܢ.", ":ܨܠܝܼ ܒܚܲܫܵܐ ܚܵܫܘܿܫܵܐ", "ܘܩܲܒܸܿܠ ܐܝܼܬܝܵܐ ܒܵܥܘܿܬܹܗ.", ":ܘܐܲܫܠܸܡ ܢܲܦܫܹܗ ܠܐ ܚܘܿܕܘ̈ܗܝ", "ܕܢܫܡܠܹܐ ܠܒ̇ܕܐ ܕܐܲܒܼܘܼܗܝ.", ":ܡܛܠܝܼ ܟܸܢܫܵܐ ܕܡܲܪ̈ܚܹܐ", "ܘܝܗܘܼܕܵܐ ܐܲܝܟ ܗܕܚ̣ܐ.", ":ܘܩܪܒ ܘܫܠܡܗ ܠܚܢܢܐ", "ܘܢܲܫܩܹܗ ܢܟܝܼܠܐ ܠܒܲܣܝܼܡܵܐ.", ":ܐܘܿ ܬܲܠܡܝܼܕܵܐ ܙܹܐܦܵܢܵܐ", "ܐܘܿ ܪܵܚܡܵܐ ܕܲܢܟܝܼܠ ܚܘܼܒܹܗ.", ":ܕܛܲܥܝܼܢ ܣܲܝܦܲܐ ܒܪܸܥܝܵܢܹܗ", "ܘܒܣܦܘ̈ܬܹܗ ܢܘܼ̈ܫܩܵܬܵܐ.", ":ܥܲܠ ܗܝ̇ ܕܐܝܬܝܬ ܐܡ̣ܪ ܠܹܗ", "ܕܩܪ̣ܝܗܝ ܪܚܡܐ ܟܲܕܲܒܼܵܐ.", ":ܣܥܘܿܪ ܨܒܼܝܵܢܵܟ ܡܲܪܵܚܵܐ", "ܡ̇ܢ ܢܫܸܩ ܐܲܢ̄ܬܿ ܠܝܼ ܒܐܣܟܹܡܵܐ.", ":ܒܢܘܿܫܩܬܐ ܠܲܡ ܡܲܫܠܸܡ ܐܲܢ̄ܬܿ ܠܝܼ", "ܬܲܠܡܝܼܕܵܐ ܡܙܲܒܸܢ ܪܲܒܹܗ.", ":ܠܡܵܢܵܐ ܡܟܲܣܹܐ ܐܲܢ̄ܬܿ ܒܲܫܠܵܡܵܐ", "ܣܲܝܦܵܐ ܠܛܝܼܫܵܐ ܕܪܥܝܟܟ.", ":ܠܡ̇ܢ ܒܵܥܹܝܢ ܐ̄ܢܬܘܿܢ ܐܡ̣ܪ ܗ̄ܘ̣ܵܐ", "ܒܗܝܼܠܵܐ ܠܟܸܢܫܵܐ ܕܡܪ̈ܚܹܐ.", ":ܘܐܲܪܡܝܼ ܐܸܢܘܿܢ ܥܲܠ ܐܲܪܥܵܐ", "ܕܲܢܚܵܘܹܐ ܚܹܝܠ ܪܲܒܘܼܬܹܗ.", ":ܣܝܦ̈ܐ ܫܩܲܠܘ ܗ̄ܘ̣ܵܘ ܬܲܠܡܝܼܕܹ̈ܐ", "ܕܚܙ̣ܵܘ ܕܣܥ̣ܘ[...] ܡܲܪ̈ܵܚܹܐ.", ":ܘܪܬܲܚ ܫܸܡܥܘܿܢ ܒܲܛܢܵܢܵܐ", "ܐܲܝܟ ܕܢܫܠܸܡ ܫܘܼܘܕܵܝܹܗ.", ":ܒܐܸܕܢܵܐ ܕܦܣܲܩ ܣܒ̇ܪ ܗ̄ܘ̣ܵܐ", "ܕܡܫܡܠܹܐ ܚܘܼܒܵܐ ܕܪܲܒܹܗ.", ":ܘܐܦ ܝ̇ܕܥ ܟܠ ܦܲܢܝܼ ܠܹܗ", "ܕܟܲܕܘܿ ܣܦܸ̇ܩ ܥܘܼܕܪܵܢܵܟ.", ":ܚܵܘܝܼ ܚܘܼ ܒܹܗ ܒܲܣܝܼܡܵܐ", "ܐܲܝܟ ܕܦܲܐܹܐ ܗ̄ܘ̣ܵܐ ܠܡܹܐܬܝܼܬܹܗ.", ":ܘܣܵܡܲܗ̇ ܠܹܐܕܢܵܐ ܒܪܸܫ ܓܘܼܫܡܵܐ", "ܘܠܵܐ ܒܗܸܬ ܟܹܢܫܵܐ ܕܡܲܪ̈ܚܹܐ.", ":ܠܒܹܝܬ ܕܝܼܢܵܐ ܢܲܓܼܕܘܼܗܝ ܘܐܸܙܲܠ", ":ܕܢܸܫܬܐ ܐܲܝܟ ܚܲܝܵܒܼܵܐ", "ܘܫܲܒܼܩܘܼܗܝ ܘܲܥܪܲܩܘ ܬܲܠܡܝܼܕܼܵܘ̈ܗܝ:", "ܘܠܵܐ ܩܵܘܝܼܘ ܥܲܡܹܗ ܒܚܲܫܵܐ.", ":ܫܸܡܥܘܿܢ ܒܵܬܪܹܗ ܐܙ̇ܠ ܗ̄ܘ̣ܵܐ", "ܕܢܚܙܹܐ ܚܲܪܬܵܐ ܕܫܘܼܐܵܠܹܗ.", ":ܓܲܪܓܹܗ ܚܘܼܒܹܗ ܠܛܢܢܐ", "ܘܥ݂ܲܠ ܥܲܡ ܪܲܒܹܗ ܠܒܹܝܬܼ ܕܝܢܵܐ.", ":ܫܲܐܠܘܼܗܝ ܕܲܚ̈ܫܹܐ ܠܬܲܡܝܼܡܵܐ", "ܕܠܡܵܐ ܐܵܦ ܐܲܢ̄ܬܿ ܬܲܠܡܝܼܕܵܐ ܐܲܢ̄ܬܿ.", ":ܘܩܝܬ̤ ܗ̄ܘ̣ܵܬ ܚܲܡܝܼܡܘܼܬܹܗ", "ܘܛܥ̣ܐ ܠܟܼܠܗܘܿܢ ܫܘܼܘܕܵܝܵܘ̈ܗܝ.", ":ܚܲܫܵܐ ܕܡܵܘܬܵܐ ܐܲܙܝܼܥܹܗ", "ܠܗܘ̇ ܪܹܫܵܐ ܕܲܬܪܹܥܣܲܪܬܵܐ.", ":ܘܐܸܬܪܦܝܼ ܘܚܵܒܼ ܨܒܼܝܵܢܹܗ", "ܒܟܦܘܼܪܝܵܐ ܕܬܲܠܵܬܼ ܙܲܒܼܢܝܼ̈ܢ.", ":ܒܨܲܦܪܵܐ ܚܵܪܒܹܗ ܦܪܘܿܩܲܢ", "ܟܲܕ ܢ̇ܦܸܩ ܡ̣ܢ ܒܹܝܬ ܕܝܼܢܵܐ.", ":ܘܒܲܚܝܵܪܹܗ ܡܲܟܸܣ ܗ̄ܘ̣ܵܐ ܠܹܗ", "ܕܐܲܝܟܵܘ ܚܘܼܬܪܵܟ ܛܲܢܵܢܵܐ.", ":ܐܸܬܬܲܢܲܚ ܫܸܡܥܘܿܢ ܘܲܒܼܕܵܐ", "ܕܥܲܗܕܹܗ ܪܲܒܹܗ ܫܘܼܘܕܵܝܹܗ.", ":ܕܐܸܫܬܵܘܕܝܼ ܕܠܵܐ ܟܦ̇ܪ ܐ̄ܢܵܐ", "ܘܝܼܡܵܐ ܕܠܵܐ ܝܵܕܲܥ ܐܲܢ̄ܐ ܠܹܗ.", ":ܠܵܐ ܐܩܨ ܠܗ ܣܲܟܼܠܘܼܬܼܵܐ", "ܪܲܒܵܐ ܠܪܹܫܵܐ ܕܬܲܠܡܝܼ̈ܕܹܐ.", ":ܕܥܲܠ ܗ̇ܝ ܫܲܒܼܩܹܗ ܕܢܬܪܦܹܐ", "ܕܬܣܲܒܼ ܡܸܠܬܹܗ ܫܘܼܠܵܡܵܐ.", ":ܪܸܫ ܒܸܢܝܵܢܵܐ ܕܝܘܼܠܦܵܢܹܗ", "ܣܵܡܹܗ ܠܪܹܫܵܐ ܕܲܫܠܝܼܚ̈ܐ.", ":ܘܒܟܦܘܪܝܹܗ ܘܲܬܼܘܵܬܼ ܢܲܦܫܹܗ", "ܕܪܲܫ ܒܹܗ ܐܘܼܪܚܵܐ ܠܐܒܝܼ̈ܕܹܐ.", ":ܩܕܼܵܡ ܦܝܼܠܛܘܿܣ ܐܲܩܝܼܡܘܼܗܝ", "ܠܙܲܟܵܝܵܐ ܐܲܝܟ ܚܲܝܵܒܼܵܐ.", "ܟܲܕ ܫܵܓܼܫܝܼܢ ܠܹܗ ܠܕܝ̇ܢܐ", "ܕܡܲܠܟܘܼܬܼܵܐ ܨܒܼܵܐ ܕܢܸܚܛܘܿܦ ܠܹܗ.", ":ܘܥܲܠ ܗܵܕܹܐ ܡܫܲܐܸܠ ܗ̄ܘ̣ܵܐ ܠܹܗ", "ܦܝܼܠܵܛܘܿܣ ܟܲܕܼ ܕܵܐܸܢ ܠܹܗ.", "ܕܐܸܢ ܡܲܠܟܵܐ ܐܲܢ̄ܬ ܐܲܝܟ ܕܐܸܡ݂ܲܪܘ.", "ܒܢܲܝ̈ ܥܵܡܵܟ ܘܲܟܼܢܵܘܵܬ̈ܟ.", ":ܠܵܐ ܕܹܝܢ ܦܲܢܝܼ ܦܸܬܼܓܼܵܡܵܐ", "ܕܫܬܩܵܐ ܦܐܹܐ ܗ̄ܘ̣ܵܐ ܠܡܘܼܟܵܟܹܗ.", ":ܕܬܫܠܡ ܡܸܠܬܹܗ ܒܥ̇ܒܕܐ", "ܕܠܵܐ ܦܬܲܚ ܦܘܼܡܹܗ ܒܡܡܟܹܗ.", ":ܩܕܼܵܡ ܦܝܼܠܵܛܘܿܣ ܩܵܥܹܝܢ ܗ̄ܘ̣ܵܘ", "ܒܢܲܝ̈ ܐܲܒܼܪܵܗܵܡ ܛܵܠܘܿܡܹ̈ܐ.", ":ܕܙܩܘܦܝܗܝ ܠܚܲܝܵܒܼ ܡܵܘܬܵܐ", "ܕܫܲܓܼܫܹܗ ܠܥܲܡܲܢ ܘܐܲܙܝܼܗ.", ":ܕܝ̇ܢܐ ܕܠܵܘ ܡ̣ܬ ܥܲܡܵܐ ܗ̄ܘ̣", "ܙܲܕܸܩ ܘܩ̣ܥܐ ܕܙܲܟܵܝܵܐ ܗ̄ܘ̣.", ":ܘܥܲܡܵܐ ܕܝܵܕܲܥ ܠܐܲܠܵܗܵܐ", "ܒܙܹܐܦܵܐ ܚܲܦܝܗ̇ ܠܟܹܐܢܘܼܬܼܵܐ.", ":ܩܲܒܠܘܼܗܝ ܠܕܡܹܗ ܛܵܠܘܿܡܹ̈ܐ", "ܕܢܸܗܘܹܐ ܥܠܲܝܗܘܿܢ ܠܲܬܒܲܥܵܬܐ.", ":ܕܠܥܝܵܪܬܵܐ ܕܩܸܛܠܹܗ ܣܵܡܡܘܼܗ̇", "ܕܢܸܬܚܲܝܒܘܿܢ ܒܵܗ̇ ܝܲܠܕܲܝ̈ܗܘܿܢ", ":ܐܲܫܝܼܓ ܐܝܼܕܼܵܘ̈ܗܝ ܕܝ̇ܢܐ", "ܘܚܲܣܝܼ ܢܲܦܫܹܗ ܡ̣ܢ ܩܸܛܠܹܗ.", ":ܘܕܲܒܼܪܘܼܗܝ ܘܲܢܦܲܩ̣ܘ ܛܵܠܘܿܡܹ̈ܐ", "ܕܢܨܥܪܘܼܢܵܝܗܝ ܒܨܠܝܼܒܼܵܐ.", ":ܚܘܼܫܵܒܼܵܐ ܕܢܟܼܠܵܐ ܪܵܟܸܒܘ", "ܥܲܡ ܪܵܒܗܘܿܢ ܐܵܟ̇ܠܩܲܪܨܵܐ.", ":ܕܒܨܠܝܼܒܼܵܐ ܫ̇ܘܹܐ ܕܢܡܘܼܬ", "ܐܲܝܟ ܥܒ̇ܪ ܥܲܠ ܢܵܡܘܿܣܵܐ.", ":ܥܲܡ ܓܲܝܵܣܹ̈ܐ ܐܬܪܥܝܼܘ", "ܕܢ̄ܨܚ ܕܢܨܚܘܢܵܝܗܝ ܡܲܪ̈ܚܹܐ.", ":ܕܟܲܕ ܚܵܝܪܝܼܢ ܒܹܗ ܚܲܙ̈ܝܹܐ", "ܥܲܡ ܣܪ̈ܘܿܚܹܐ ܢܸܡܢܘܼܢܵܝܗܝ.", ":ܒܪܸܫ ܩܲܝܣܵܐ ܪܲܟܸܒܘ ܩܲܒܼܥܘܼܗܝ", "ܕܢܸܗܘܹܐ ܚܙܵܬܐ ܠܚܲܙ̈ܝܹܐ.", ":ܟܲܕ ܗܘ̤ ܕܝܼܠܹܗ ܡܫܲܡܠܹܐ ܗ̄ܘ̣ܵܐ", "ܡܵܘܬܹܗ ܒܓܸܠܝܵܐ ܡܲܟܼܪܸܙ ܗ̄ܘ̣ܵܐ.", ":ܡ̣ܢ ܟܵܗܢܹ̈ܐ ܡܬܡܝܲܩ ܗ̄ܘ̣ܵܐ", "ܘܡ̣ܢ ܥܲܡܵܐ ܡܸܬܒܲܙܲܚ ܗ̄ܘ̣ܵܐ.", "ܕܗ̇ܘ ܥܘܼܡܪܵܐ ܕܐܠܗܘܼܬܵܐ.", ":ܘܐܲܠܵܗܘܼܬܵܐ ܡܙܝܼܥܵܐ ܗ̄ܘ̣ܵܬ", "ܠܲܟܼܝܵܢܹܗ ܥܲܠ ܡܡܵܟܹܗ.", ":ܢܚܬܐ ܕܐܒܼܥܵܐ ܠܒܼܝܼܫܝܼܢ ܗ̄ܘ̣ܵܘ", "ܫܡܲܝܵܐ ܘܐܲܪܥܵܐ ܘܟܼܠ ܕܒܼܗܘܿܢ.", ":ܥܲܠ ܗܘ̇ ܦܓܼܪܐ ܩܕܝܼܫܵܐ", "ܕܡܨܛܥܪ ܗ̄ܘ̣ܵܐ ܡ̣ܢ ܛܲܡ̈ܐܹܐ.", ":ܫܸܡܫܵܐ ܥܪܲܩ̣ ܩܛܲܫܝܼ ܢܘܼܗܪܹܗ", "ܘܣܲܗܪܵܐ ܠܲܕܡܵܐ ܐܸܫܬܲܚܠܲܦ.", "ܕܠܵܐ ܢܸܬܒܲܣܡܘܿܢ ܛܵܠܘܿܡܹ̈ܐ:", "ܡ̣ܢ ܦܲܐܝܘܼܬܵܐ ܕܕܸܠܩܲܝ̈ܗܘܿܢ.", ":ܠܐܲܪܥܵܐ ܙܵܘܥܵܐ ܡܲܪܥܸܠ ܗ̄ܘ̣ܵܐ", "ܘܫܘܼ݁ܥܹܐ ܘܟܸܐܦܹ̈ܐ ܡܨܲܪܹܐ ܗ̄ܘ̣ܵܐ.", ":ܟܲܕ ܡܟܣܝܼܢ ܗ̄ܘ̣ܵܘ ܫܲܬܝܼ̈ܩܹܐ", "ܠܠܸܒܵܐ ܩܲܫܝܵܐ ܕܡܲܪ̈ܚܹܐ.", ":ܪܘܼܚܵܐ ܨܪܵܐ ܠܐܲܦܲܝ̈ ܬܲܪܥܵܐ", "ܘܨܲܥܪܹܗ ܠܗܲܝܟܵܠ ܚܘܼܣܵܝܵܐ.", ":ܘܚܵܘܝܼ ܕܡܲܪܦܹܐ ܘܫܵܒܸܩ ܠܹܗ", "ܕܣܕܩܹܗ ܠܢܚܬ̇ܐ ܕܢܲܟܼܦܘܼܬܹܗ.", ":ܩܲܒܼܪܹ̈ܐ ܕܟܸܐܢܹ̈ܐ ܐܸܬܦܲܬܲܚܘ", "ܕܐܲܙܝܼܥ ܐܸܢܘܿܢ ܦܘܼܩܕܵܢܵܐ.", ":ܕܢܸܗܘܘܸܐ ܡܝܼ̈ܬܹܐ ܟܵܪ̈ܙܿܘܹܐ", "ܕܲܩܝܵܡܘܬܹܗ ܕܡܲܚܹܐ ܡܝܼ̈ܬܐ.", ":ܒܨܨܹ̈ܐ ܣܲܬܪܘܼܗܝ ܡܲܪ̈ܲܚܹܐ", "ܠܝܘ ܠܝܵܘܣܸܦ ܕܪܟܸܒܼ ܠܹܗ ܡܸܠܬܵܐ.", ":ܘܡܸܠܬܐ ܐܲܙܝܼܥ ܫܲܬܝܼܩܹ̈ܐ", ":ܕܢܕܘܢܘܿܢ ܥܲܡ ܡܲܠܠܹ̈ܐ", ":ܡܸܨܥܲܬ̤ ܓܲܝܵܣܹ̈ܐ ܙܲܩܦܘܼܗܝ", "ܐܲܝܟ ܣܵܥܘܿܪܵܐ ܕܒܼܝܼ̈ܫܬܵܐ.", ":ܘܟܲܕ ܠܵܐ ܨܒܹܝܢ ܚܬܡܘ ܗ̄ܘ̣ܵܘ", "ܦܠܸܐܬܵܐ ܕܢܒܼܝܼܘܼܬܵܐ.", ":ܠܓܝܣܵܐ ܕܡ̣ܢ ܝܲܡܝܼܢܵܐ", "ܬܿܗܪܵܐ ܢܓܕܹܗ ܠܲܬܘܬܵܐ.", ":ܘܒܲܚܲܒܿܪܹܗ ܡܸܬܥܲܕܲܠ ܗ̄ܘ̣ܵܐ", "ܕܢܫܠܝܘܼܗܝ ܡ̣ܢ ܓܘܼܕܦܹܗ.", ":ܒܩ̈ܠܹܐ ܕܲܡܠܹܝܢ ܚܸ̈ܢܵܓܬܐ", "ܡܬܟܫܲܦ ܗ̄ܘ̣ܵܐ ܓܲܝܵܣܵܐ.", ":ܟܲܕ ܫܵܐܸܠ ܗ̄ܘ̣ܵܐ ܫܘܼܒܼܩܵܢܵܐ", "ܕܢܸܫܘܝܲܝ ܪ̈ܲܚܡܹܐ ܒܝܘܿܡ ܕܝܼܢܵܐ.", ":ܒܥܲܝܢܵܐ ܟܣܝܼܬܼܵܐ ܕܪܸܥܝܵ[...]ܐ", "ܚܙܵܗ̇ ܠܡܲܠܟܘܼܬܵܐ ܕܲܫܡܲܝܵܐ.", ":ܘܲܠܘܵܬܼ ܡܵܪܲܢ ܐܸܡ̣ܪ ܗ̄ܘ̣ܵܐ", "ܕܐܫܘܢܝ ܕܐܸܚܙܝܼܗ̇ ܠܡܲܠܟܘܼܬܵܟ.", ":ܐܘ ܬܗܪܵܐ ܕܒܓܝܵܣܵܐ", ":ܡܸܬܼܡܲܠܲܠ ܗ̄ܘ̣ܵܐ ܠܐܲܪ̈ܥܵܢܹܐ", ":ܕܠܨܠܝܼܒܵܐ ܕܲܨܲܠܝܼܒܼ ܥܲܡܹܗ", "ܡܲܠܟܘܼܬܼܵܐ ܫܵܐܸܠ ܗ̄ܘ̣ܵܐ ܠܹܗ.", ":ܠܵܐ ܕܹܝܢ ܛܲܠܡܹܗ ܡܲܚܹܐ ܟܠ", "ܠܓܼܝܵܣܵܐ ܐܲܓܼܪܵܐ ܕܡܸܠܵܘ̈ܗܝ.", ":ܘܦܲܢܝܼ ܘܝܲܗ̣̄ܒ ܠܹܗ ܦܘܼܪܥܵܢܵܐ", ":ܡܲܠܟܘܼܬܼܵܐ ܚܠܵܦ ܬܵܘܕܝܼܬܼܵܐ", ":ܒܥ̇ܒܕܵܐ ܓܲܡܪܹܗ ܨܐܕܵܘܗܝ", "ܠܫܘܼܘ ܕܐܸܫܬܵܘܕܝܼ ܠܹܗ.", ":ܕܐܲܥܠܹܗ ܥܲܡܹܗ ܒܝܲܕܼ ܢܲܦܫܹܗ", "ܠܦܪܕܿܝܼܣܵܐ ܒܲܥܕܲܢ ܡܵܘܬܹܗ.", ":ܐܘܿ ܬܲܗܪܵܐ ܕܲܒܼܓܵܓܘܿܠܬܵܐ", "ܒܡܝܘܬܵܐ ܡܸܬܡܲܡܠܲܠ ܗ̄ܘ̣ܵܐ.", ":ܕܦܲܓܼܪܵܐ ܕܲܩܒܝܼܥ ܒܲܨܠܝܼܒܼܵܐ", "ܐܘܼܪܚܵܐ ܠܲܠܕܼܢ ܕܵܪܸܫ ܗ̄ܘ̣ܵܐ.", ":ܐܘ ܡܝܼܬܵܐ ܕܡܘܼܬܹܗ ܐܲܟܼܪܸܙ", "ܚܵܝܵܬ ܡܝܼ̈ܬܐ ܠܥܲܢܝܼܕ̈ܐ.", ":ܐܘ ܦܟܝܼܪܵܐ ܕܲܒܼܪܸܫ ܩܲܝܣܵܐ", "ܕܫܪܐ ܦܟܪܹ̈ܐ ܕܲܚܛܝܼܬܼܵܐ.", ":ܒܚܲܫܹ̈ܐ ܕܡܵܘܬܵܐ ܚܵܐܹ̇ܫ ܗ̄ܘ̣ܵܐ", ":ܦܲܓܼܪܵܐ ܠܒܘܿܫܹܗ ܕܝܼܚܝܼܕܵܐ", ":ܘܠܵܐ ܫܲܒܼܩܹܗ ܘܫܲܢܝܼ ܡܸܢܹܗ", "ܐܵܦܠܵܐ ܒܲܥܕܢ ܡܘܼܟܵܟܹܗ.", ":ܠܹܗܘ̤ ܡܲܓܼܥܸܠ ܗ̄ܘ̣ܵܐ ܢܲܦܫܹܗ", "ܡܝܘܬܵܐ ܟܲܕ ܟܪܝܵܐ ܠܹܗ.", ":ܕܒܼܐܝܼܕܲܝ̈ܟ ܠܲܡ ܣܵܐܸܡ ܐ̄ܢܵܐ ܢܲܦܫܝ", "ܦܢܵܗ̇ ܠܥܘܼܡܪܗ̇ ܒܲܫܠܵܡܵܐ.", ":ܪܫܹܗ ܐܪܟܸܢ ܒܨܠܝܼܒܼܵܐ", "ܘܐܫܠܸܡ ܢܲܦܫܹܗ ܠܒܵܪܘܿܝܵܐ.", ":ܟܲܕ ܣܵܗܸܕ ܫܘܼܢܵܝ ܢܲܦܫܹܗ", "ܕܡܵܘܬܹܗ ܠܵܐ ܗ̄ܘ̣ܵܐ ܕܩܲܛܝܼܪܵܐ ܗ̄ܘ̣.", ":ܗܵܐ ܥܸܕܲܢܵܐ ܕܲܡܚܵܘܹܐ", "ܚܲܫܵܐ ܘܡܵܘܬܵܐ ܕܡ̇ܢ ܐܸܢܘܼܢ.", ":ܟܲܕ ܡܲܠܸܦ ܠܲܢ ܒܲܪ ܓܸܢܣܲܢ", "ܕܠܵܐ ܡܫܵܘܬܲܦ ܡܸܠܬܐ ܒܚܲܫܵܘ̈ܗܝ.", ":ܒܐܝܕܲܝ̈ܟ ܠܲܡ ܣܵܐܸ̇ܡ ܐ̄ܢܵܐ ܢܲܦܫܝ", "ܢܸܒܥܹܐ ܢܲܦܫܵܐ ܕܡ̇ܢ ܐܝܼܬܹܝܗ̇.", ":ܕܡܸܠܬܐ ܚܝܕܵܐ ܕܡ̣ܢ ܐܲܒܼܵܐ", "ܐܘ ܕܟܢܬܢ ܒܲܪ ܐܵܕܼܵܡ.", ":ܠܲܝܬ ܢܦܲܫܵܐ ܠܲܐ ܠܗܘܼܬܼܵܐ", "ܗܪܛܝܼܩܵܐ ܠܵܐ ܬܛܥܐ.", ":ܕܠܵܐ ܗ̄ܘ̣ܵܐ ܒܢܦܫܵܐ ܡܬܩܝܡܵܐ", "ܚܝܘܼܬܵܐ ܕܐܲܠܵܗܘܼܬܼܵܐ.", ":ܢܲܦܫܵܐ ܕܡܝܘܬܵܐ ܐܝܼܬܹܝܗ̇", "ܗܘ̇ ܕܲܠܒܝܼܫ ܗ̄ܘ̣ܵܐ ܗܲܕܵܡܹ̈ܐ.", ":ܘܕܩܪܒ ܚܲܫ̈ܐ ܠܗܲܕܵܡܵܘ̈ܗܝ", "ܫܲܢܲܝܲܬ̤ ܡܸܢܹܗ ܒܐܘܼܠܨܵܢܵܐ.", ":ܕܢܲܦܫܵܐ ܐܝܼܬ ܗ̄ܘ̣ܵܐ ܒܗ̇ܘ ܦܲܓܼܪܵܐ", "ܕܲܓܼܒܼ̇ܐ ܡܸܠܬܐ ܠܲܥܡܘܪܹܝܗ.", ":ܣܗܕܐ ܗܝ̤ ܥܲܠ ܫܘܼܢܵܝܵܗ̇", "ܕܫܒܩܬܹܗ ܒܠܸܕܢ ܚܲܫܵܐ.", ":ܚܵܫܘܿܫܵܐ ܗ̄ܘ̣ܵܐ ܕܚܵܐܸ̇ܫ ܗ̄ܘ̣ܵܐ", ":ܒܚܫ̈ܐ ܩܫܝ̈ܐ ܕܲܨܠܝܼܒܵܐ", ":ܟܲܕ ܩ̇ܥܐ ܗ̄ܘ̣ܵܐ ܒܚܸܢ̈ܓܬܐ", "ܕܐܲܠܗܝ ܐܲܠܵܗܝ ܠܵܐ ܬܸܪܦܝܫܝ.", ":ܠܵܘ ܡܸܠܬܐ ܡܸܬܟܫܦ ܗ̄ܘ̣ܵܐ", "ܠܲܐܒܘܼܗܝ ܕܐܝܼܬܼܵܘܗܝ ܚܲܕ ܥܲܡܹܗ܀", ":ܠܲܝܬܿ ܐܲܠܵܗܵܐ ܠܲܐܠܵܗܵܝܵܐ", ":ܐܘܛܝܹܟܹܐ ܡ̇ܢ ܢ̇ܨܐ ܐܲܢ̄ܬ", ":ܠܵܘ ܡܸܠܬܐ ܐܲܪܟܸܢ ܪܸܫܹܗ", "ܘܲܐܫܸܠܡ ܢܲܦܫܹܗ ܒܲܨܠܝܼܫܵܐ.", ":ܢܸܒܼܥܐ ܕܚܲܝܹ̈ܐ ܠܵܐ ܡܵܐܸܬ̇", "ܚܡܘܿܠ ܓܘܼܕܵܦܝ̈ܟ ܡܲܪܚܵܐ.", ":ܠܵܐ ܗ̄ܘ̣ܵܐ ܒܐܝܼܬܵܝܐ ܐܸܬܩܥܘ", "ܨܨ̈ܝܐ ܘܪܘܼܡܚܵܐ ܕܒܕܦܢܵܐ", ":ܠܲܝܬܿ ܗܲܕܵܡܹ̈ܐ ܠܚܝܼܕܵܐ", "ܗܪܣܝܘܛܵܐ ܠܵܐ ܬܡܪܲܚ.", ":ܒܸܣܪܵܢܵܐ ܗ̄ܘ̣ ܕܡܩܒܠ ܗ̄ܘ̣ܵܐ", "ܦܲܓܼܪܹܗ ܒܩܲܝܣܵܐ ܕܲܨܠܝܼܒܵܐ.", ":ܗܘ̤ ܡܩܲܪܸܒ ܗ̄ܘ̣ܵܐ ܒܵܠܘܿܬܵܐ", "ܕܲܣܬܝܼܩ ܗ̄ܘ̣ܵܐ ܥܲܠ ܥܘܼܕܪܵܢܵܐ.", ":ܦܲܓܼܪܵܢܵܐ ܗ̄ܘ̣ ܕܛܠܸܢ ܡܵܘܬܵܐ", "ܕܡܵܝܘܬܵܐ ܗ̄ܘ̣ܵܐ ܒܲܟܸܝܵܢܹܗ.", ":ܘܠܝܼܚܝܼܕ̇ܐ ܡܸܬܟܲܫܲܦ ܗ̄ܘ̣ܵܐ", "ܕܒܲܥܥܓܼ ܢܦܫܹܗ ܢܦܫܐ ܠܹܗ.", ":ܗܘ̤ ܐܲܪܟܸܢ ܪܸܫܹܗ ܒܩܲܝܣܵܐ", "ܘܐܲܫܠܸܡ ܢܦܲܫܹܗ ܠܒܵܪܘܿܝܵܐ.", ":ܘܟܲܕ ܢܲܦܫܹܗ ܫܢܝܲܬ̤ ܠܲܥܕܼܢ", "ܦܲܓܼܪܹܗ ܩܵܘܝܼ ܒܓܼܵܘ ܩܲܒܼܪܵܐ.", ":ܠܵܐ ܫܲܒܩܹܗ ܡܸܠܬܹܗ ܕܐܲܒܼܵܐ", ":ܠܥܘܼܡ[...] ܕܟܼܝܵܐ ܕܓܼܒܼܵܬ ܠܹܗ", ":ܘܟܲܕ ܒܹܗ ܗܘ̣ܐ ܡ̣ܢ ܫܘܼܪܵܝܵܐ", "ܒܡܵܟ̈ܬܹܗ ܠܵܐ ܚܵܐܸܫ̇ ܗ̄ܘ̣ܵܐ.", ":ܠܵܐ ܡ̣ܢ ܡܬܘܿܡ ܫܲܢܝܼ ܡܸܢܹܗ", "ܠܵܐ ܒܚܲܫܹ̈ܐ ܘܠܵܐ ܒܲܨܠܝܼܒܼܵܐ.", ":ܘܠܵܐ ܡܸܡܬܘܿܩ ܚܲܫ ܒܲܟܼܝܢܹܗ", "ܒܚܲܫܹ̈ܐ ܕܣܲܝܒܵܪ ܒܲ[...]ܗ ܦܲܓܼܪܵܢܵܐ.", ":ܒܲܠܥܹܗ ܡܵܘܬܵܐ ܠܡܵܝܘܬܿܐ", "ܘܠܵܐ ܚܙ̣ܵܐ ܚܒ̇ܠܐ ܒܹܝܬܼ ܡܝܼ̈ܬܹܐ.", ":ܕܠܵܐ ܝܸܗܒܲܬ̤ ܠܹܗ ܢܒܼܝܼܘܼܬܼܵܐ", "ܠܡܵܘܬܼܵܐ ܕܢܸܣܥܹܐ ܥܲܠ ܦܲܓܼܪܹܗ.", ":ܒܪܘܼܡܚܵܐ ܕܩܪܘܼܗܝ ܒܹܝܬܼ ܐܸܠܥܵܘ̈ܗܝ", "ܘܲܪܕܵܐ ܕܡܵܐ ܘܡܲܝ̈ܐ ܡܸܢܹܗ.", ":ܘܠܵܐ ܬܒܲܪ ܓܲܪܡܵܐ ܒܗܲܕܵܡܵܘ̈ܗܝ", "ܐܲܝܟ ܐܪܙܐ ܕܐܟܬܼܒܼ ܡܘܼܫܹܐ.", ":ܦܲܠܸܓܘ ܢܲܚܬܵܘ̈ܗܝ ܡܲܪ̈ܚܹܐ", "ܘܲܐܪܡܝܼܘ ܦܸܣܹ̈ܐ ܒܲܝܢܵܬܗ̈ܘܿܢ.", "ܘܫܸܠܡܲܬ̤ ܡܸܠܬܹܗ ܒܥܒ̇ܕܐ", "ܢܒܝܼܘܼܬܵܐ ܕܐܲܒܼܘܼܗܝ ܕܵܘܝܼܕ.", ":ܐܚܸܬܼܘ ܦܲܓܼܪܹܗ ܡ̣ܢ ܩܲܝܣܵܐ", "ܘܲܒܼܩܲܒܼܪܵܐ ܐܲܥܸܠܘ ܣܵܡܘܼܗܝ.", ":ܘܠܵܐ ܚܲܒܸܠ ܡܵܘܬܹܗ ܠܦܲܓܼܪܹܗ", "ܕܠܵܐ ܐܓ̇ܪ ܗ̄ܘ̣ܵܐ ܒܹܝܬܼ ܡܝܼ̈ܬܹܐ", ":ܬܠܵܬܐ ܝܵܘܡܝܼ̈ܢ ܩܵܘܝܼ ܗ̄ܘ̣ܵܐ", "ܒܓܵܘ ܩܲܒܼܪܵܐ ܡܲܚܹܐ ܚܝܼ̈ܬܹܐ.", ":ܘܐܸܡ̣ܪ ܕܝܼܢ̇ܐ ܥܲܡ ܡܵܘܬܵܐ", "ܘܲܫܪ̣ܵܐ ܘܒܲܛܸܠ ܫܘܼܠܛ̇ܢܹܗ.", ":ܥܲܡܹܗ ܗ̄ܘ̣ܵܐ ܡܸܠܬܐ ܕܠܲܒܼܫܹܗ", "ܟܲܕ ܡܲܓܲܣ ܗ̄ܘ̣ܵܐ ܒܓܵܘ ܩܲܒܼܪܵܐ.", ":ܘܠܵܐ ܚܵܐܹ̇ܫ ܗ̄ܘ̣ܵܐ ܒܝܲܕܼ ܚܲܫܵܘ̈ܗܝ", "ܕܪܵܡ ܗ̄ܘ̣ ܟܝܵܢܹܗ ܡ̣ܢ ܚܲܫܹ̈ܐ.", ":ܒܡܲܠܲܟܹ̈ܐ ܡܙܲܚܲܝ ܗ̄ܘ̣ܵܐ ܠܹܗ", "ܡܸܠܬܐ ܠܦܲܓܼܪܹܗ ܩܲܕܝܼܫܵܐ.", ":ܘܡܲܣܟܝܼܢ ܠܹܗ ܪ̈ܘܼܚܵܢܹܐ", "ܠܪܸܡܙܵܐ ܕܝܼܠܹܗ ܕܡܲܚܐ ܟܠ.", ":ܫܲܠܸܡ ܨܹܐܕܼܵܘܗܝ ܫܘܼܘܕܵܝܵܘ̈ܗܝ", "ܡܸܠܬܹܗ ܕܐܲܒܼܵܐ ܚܼܝܼܕܵܐ.", ":ܘܡ̣ܢ ܕܲܫܪܵܐ ܡܵܘܬܵܐ ܠܦܲܓܼܪܹܗ", "ܢܲܚܡܹܗ ܠܲܬܠܵܬܵܐ ܝܵܘܡܝܼ̈ܢ.", ":ܐܘ ܡܝܼܬܼܵܐ ܕܒܲܠܥܹܗ ܡܵܘܬܵܐ", "ܘܗܲܦܟ ܩܲܛܠܹܗ ܠܩܵܛܘܿܠܹܗ.", ":ܘܬܲܒܼܪܹܗ ܠܥܘܼܩܣܹܗ ܡܲܪܝܼܪܵܐ", "ܘܲܦܪܗܗ̇ ܠܡܸܪܬܹܗ ܡ̣ܢ ܐ̄ܢܵܫܵܐ.", ":ܐܘ ܥܲܦܪܵܢܵܐ ܕܐܸܬܟܲܬܲܫ", "ܥܲܡ ܪܘܚܵܐ ܘܪܹܫܵܐ ܕܐܵܐܲܪ.", ":ܘܦܲܪܣܝܼ ܠܫܸܐܕܹ̈ܐ ܒܙܵܟܘܼܬܹܗ", "ܘܐܒܗܸܬ ܐܸܢܘܿܢ ܒܲܩܢܘܿܡܹܗ.", ":ܩܪܵܒܼܵܐ ܥܒܲܕ ܗ̄ܘ̣ܵܐ ܒܲܪ ܓܸܢܣܲܢ", "ܥܲܡ ܡܵܘܬܵܐ ܘܐܵܟ̇ܠܩܲܪܨܵܐ.", ":ܘܲܙܟܼܵܐ ܒܚܲܝܠܵܐ ܕܠܵܒܘܿܫܹܗ", "ܠܲܛܪ̈ܘܢܹܐ ܬܪܹܝܢ ܕܐܸܫܬܲܥܠܝܼܘ.", ":ܩܪܒܐ ܗ̄ܘ̣ܵܐ ܕܚܵܒܼ ܒܹܗ ܐܵܕܼܵܡ", "ܘܚܵܒܼ ܟܠܹܗ ܟܝ̇ܢܹܗ ܥܲܡܹܗ.", ":ܠܲܒܼܫܹܗ ܐܝܼܬܵܝܵܬ ܠܒܲܪ ܐܵܕܼܵܡ", "ܘܲܙܟܲܝ ܒܹܗ ܠܲܒܢܲܝ̈ ܓܸܢܣܹܗ.", ":ܠܲܬܠܬܵܐ ܝܵܘܡܝ̈ܢ ܫܲܠܚܵܗ̇", "ܠܡܵܝܘܿܬܘܼܬܼܵܐ ܕܟܼܝܵܢܹܗ.", ":ܘܩܲܛܠܗ̇ ܒܒܸܣܪܹܗ ܠܲܚܛܝܼܬܼܵܐ", "ܘܝܲܗ̄ܒ̣ ܙܵܟܼܘܬܵܐ ܠܡܵܝܘ̈ܬܹܐ.", ":ܒܚܲܝܠܵܐ ܕܐܝܼܬܝܵܐ ܕܥܡ̣ܪ ܒܹܗ", "ܢܚܸܬ ܠܐܵܓܼܘܿܢܵܐ ܘܐܸܬܢܨܚ.", ":ܘܲܒܼܚܠܵܐ ܕܝܼܠܹܗ ܚܲܣܢܹܗ", "ܠܡܵܘܬܐ ܘܒܲܛܸܠ ܫܘܼܠܛܵܢܹܗ.", ":ܥܲܡܹܗ ܗ̄ܘ̣ܵܐ ܟܲܕ ܚܵܐܸܫ ܗ̄ܘ̣ܵܐ", "ܘܠܵܐ ܡܫܵܘܿܬܼܦ ܗ̄ܘ̣ܵܐ ܒܡܵܟܵܬܹ̈ܗ.", ":ܘܡ̣ܢ ܕܐܸܬܼܢܣܝܼ ܠܟܼܠܡܸܕܹܡ", "ܓܲܡܪܹܗ ܒܚܲܫܵܐ ܕܲܩܢܘܿܡܹܗ.", ":ܠܗܲܝܟܵܠ ܦܲܓܼܪܹܗ ܒܲܪܵܝܵܐ", "ܫܪܵܐ ܡܵܘܬܵܐ ܒܝܲܕܼ ܡܲܪ̈ܵܚܹܐ.", ":ܘܲܒܢ̣ܝܗܝ ܡܸܠܬܐ ܘܲܥ̣ܡܪ ܒܹܗ", "ܒܸܢܝܵܢܵܐ ܕܠܵܐ ܬܘܼܒ ܙ̇ܐ̇ܥ.", ":ܠܗܵܢܵܐ ܢܵܘܣܵܐ ܐܡ̣ܪ ܗ̄ܘ̣ܵܐ", "ܕܲܫܪܵܐܘܼܗܝ ܘܲܡܩܝܼܡ ܐ̄ܢܵܐ ܠܹܗ.", ":ܟܲܕ ܡܲܠܸܦ ܠܹܗ ܠܫܵܡܘܿܥܹ̈ܐ", "ܕܫܪܝܵܐ ܗ̄ܘ̣ ܕܦܲܓܼܪܵܐ ܒܲܠܚܘܿܕ.", ":ܠܵܐ ܡܸܫܬܲܪܝܵܐ ܐܝܼܬܘܼܬܼܵܐ", "ܕܠܲܝܬ ܫܘܼܪܵܝܵܐ ܠܐܝܼܬܘܼܬܼܵܐ.", ":ܫܪܵܝܵܐ ܕܦܲܓܼܪܵܐ ܗ̄ܘ̣ ܡܵܝܘܬܵܐ", "ܘܗܘ̤ ܛܥܸܡ ܡܵܘܬܵܐ ܒܲܠܚܘܿܕ̇ܘܗܝ.", ":ܒܲܫܪܵܝܵܐ ܕܦܲܓܼܪܸܗ ܐܲܠܸܦ", "ܕܒܲܪܢܵܫܵܐ ܗ̄ܘ̣ܵܐ ܚܵܫܘܿܫܵܐ.", ":ܘܲܕܩܡ ܠܲܬܠܬܵܐ ܝܵܘܡܝܼܢ", "ܚܵܘܝܼ ܚܲܝܠܵܐ ܕܐܲܩܝܼܡܹܗ.", ":ܒܨܝܼܪ ܗ̄ܘ̣ܵܐ ܟܝܵܢܲܢ ܡܵܝܘܬܵܐ", "ܕܗܘ̤ ܢܸܗܘܹܐ ܠܹܗ ܦܪܵܘܿܩܵܐ.", ":ܘܠܲܒܼܫܹܗ ܐܝܼܬܝܵܐ ܠܟܼܝܼܢܲܢ", "ܘܚܲܪܪ ܒܹܗ ܟܠܹܗ ܓܸܢܣܲܢ.", ":ܪܵܡܵܐ ܒܚܘܒܹܗ ܐܸܬܬܲܚܬܼܝ", "ܕܲܢܩܝܼܡ ܠܐܵܕܵܡ ܡܝܘܬܵܐ.", ":ܘܲܒܙܲܝܢܵܐ ܕܚܵܒܼ ܒܹܗ ܐܵܕܼܵܡ", "ܙܲܟܼܝܹܗ ܐܝܼܢܝܐ ܠܒܲܪ ܐܵܕܼܵܡ.", ":ܠܡܲܟܝܼܟܼܵܐ ܨܒܼܵܐ ܕܢܥܲܠܹܐ", "ܠܵܘ ܗܘ̤ ܢܚܸܬܼ ܨܝܕ ܡܵܟ̈ܬܼܵܐ.", ":ܠܥܲܦܪܢܵܐ ܪܲܡܪܸܡ ܘܐܲܣܸܩ", "ܠܐ ܝܼܩܵܪܵܐ ܕܥܲܡ ܪܲܒܘܼܬܹܗ.", ":ܥܝܼܪܬܵܐ ܕܥܒܲܪ ܦܘܼܩܕܵܢܵܐ", "ܚܝܒܼ ܗ̄ܘ̣ܵܐ ܓܸܢܣܹܗ ܕܐܵܕܼܵܡ.", "ܘܲܕܠܵܐ ܦܲܪܥܘܼܗ̇ ܡܵܝܘ̈ܬܹܗ.", "ܦܲܪܥܵܗ̇ ܐܝܼܬܝܵܐ ܒܒܲܪ ܐܵܕܼܵܡ.", ":ܡܵܝܘܬܵܐ ܡܝܼܬ ܒܲܟܼܝܵܢܹܗ", "ܘܐܝܼܬܝܵܐ ܩܵܘܝܼ ܒܲܘܼܝܵܢܹܗ.", ":ܘܲܒܼܝܲܕ ܚܲܝܠܵܐ ܕܐܝܼܬܘܼܬܵܐ", "ܙܟܼܵܐ ܡܵܝܘܬܵܐ ܘܐܸܢܲܚܲܡ.", ":ܠܵܘ ܥܵܒܘܿܕܼܵܐ ܚܵܐܸ̇ܫ ܗ̄ܘ̣ܵܐ", "ܒܚܲܫܹ̈ܐ ܕܡܵܘܬܵܐ ܕܲܨܠܝܼܒܵܐ.", ":ܒܲܪ ܐܵܕܵܡ ܗ̄ܘ̣ܵܐ ܕܦܪܥ ܗ̄ܘ̣ܵܐ", "ܒܚܲܫܹܗ ܫܛܪܐ ܕܒܹܝܬ ܐܵܕܼܵܡ.", ":ܡܕܿܒܼܪܵܢܘܼܬܵܐ ܡܲܠܝܼ ܒܹܗ", "ܒܦܲܓܪܵܢܵܐ ܚܠܵܦ ܡܵܝܘ̈ܬܐ.", ":ܘܲܒܼܡܵܘܬܹܗ ܘܲܒܼܢܘܼܚܵܡܗ", "ܟܠܹܗ ܟܝܵܢܲܢ ܡܝܼܬ ܘܲܚܝܵܐ.", ":ܠܒܼܘܫܹܗ ܥܒܕܗ ܠܟܲܣܝܘܼܬܹܗ", "ܘܡܲܚܙܝܼܬܵܐ ܠܲܢ ܡܵܝܘ̈ܬܹܐ.", ":ܕܲܒܼܙܵܘ̈ܥܹܐ ܕܢܲܦܫܵܐ ܢ̣ܚܙܹܐ", "ܠܟܲܣܝܼܘܼܬܹܗ ܒܲܐܒܘܿܫ ܦܲܓܼܪܢ.", ":ܠܫܲܝܢܵܐ ܕܡܠܝܼܠܹ̈ܐ ܢܲܣܒܹܗ", "ܐܲܝܟ ܪܹܫܝܼܬܵܐ ܡ̣ܢ ܟܠܲܢ.", ":ܕܢܹܐܣܘܿܪ ܒܹܗ ܚܘܼܒܵܐ ܕܲܫܪܵܐ", "ܐܵܕܼܵܡ ܒܲܥܒܵܪ ܦܘܼܩܕܵܢܹܗ.", ":ܠܟܼܠܹܗ ܟܝܵܢܵܐ ܕܡܲܠܝܼ̈ܠܹܐ", "ܝܲܩܲܪ ܒܵܗ ܒܲܢܣܝܼܒܘܼܬܹܗ.", ":ܕܡܚܝܢܢ ܠܲܢ ܒܲܟܼܝܵܢܵܐ", "ܫܘܬܸܦ ܐܸܢܘܿܢ ܒܐܢܩܵܪܹܗ.", ":ܠܗܵܕܹܐ ܪܲܒܘܼܬܵܐ ܕܲܡܛܲܬ̤", "ܠܲܡܠܝܼ̈ܠܹܐ ܒܝܲܕ ܒܲܪ ܓܸܢܣܲܢ.", "ܛܲܠܡܘܼܗ̇ ܥܛܠ̈ܐ ܘܚܪ̈ܚܹܐ.", "ܒܗܦܟ̈ܬܐ ܕܡܸܠܲܝ̈ܗܘܿܢ.", ":ܠܵܐ ܫܒܼܩܝܼܢ ܠܹܗ ܠܲܟܼܝܢܲܢ", "ܕܢܸܬܝܩܲܪ ܒܲܫܒ̈ܝܼܚܵܐܬܐ.", ":ܘܠܵܐ ܝܵܗܒܝܼܢ ܠܹܗ ܕܢܸܬܪܲܡܪܲܡ", "ܥܲܡ ܐܲܠܵܗܵܐ ܢܵܣܘܿܒܹܗ.", ":ܬܪܹܝܢ ܥܘ̤ܠ̈ܐ ܕܠܵܐ ܡܬܚܣܝܼܢ", "ܒܛܢܘ ܘܝܼܠܸܕܘ ܗܲܪ̈ܛܝܼܩܹܐ.", ":ܕܬܲܚܬܝܼܘ ܐܝܼܬܝܵܐ ܠܫܝܼ̈ܛܵܬܐ", "ܘܛܠܡܘ ܦܓܪܢ ܡ̣ܢ ܚܲܝܹ̈ܐ.", ":ܣܲܢܐܹ̈ܐ ܕܦܓܪܐ ܐܝܼܬܲܝܗܘܿܢ", "ܘܦܠܝܼܓܝ̈ ܥܲܠ ܐܲܝܬܘܼܬܵܐܘ", ":ܕܠܐܝܼܬܝܵܐ ܥܒܲܕܘ ܠܹܗ ܫܘܼܪܵܝܵܐ", "ܘܦܓܪܐ ܛܠ̣ܡܘ ܠܲܢܣܝܼܒܘܼܬܹܗ.", ":ܩܪܵܒܼܗܘܿܢ ܠܘܼܩܒܵܠ ܐܝܼܬܘܼܬܼܵܐ ܗ̄ܘ̣", "ܕܡܲܚܫܝܼܢ ܠܹܗ ܒܝܲܕ ܡܸܠܲܝ̈ܗܘܿܢ.", "ܘܬܲܟܼܘܼܫܗܘܿܢ ܥܲܡ ܐ̄ܢܸܫܘܼܬܵܐ ܗ̄ܘ̣ܵ[ܐ]", "ܕܠܵܐ ܡܫܘܹܝܢ ܠܵܗ̇ ܠܪܒܘܼܬܼܵܐ.", ":ܥܲܡ ܣܦܪܹ̈ܐ ܕܡܸܠܲܝ̈ ܪܘܼܚܵܐ", "ܢ̇ܨܝܹܢ ܟܠܢܵܫ ܘܲܕܬܝܼܫܝܼܢ.", ":ܕܡܚܘܝܼܢ ܠܲܢ ܦܘܼܪܫܵܢܵܐ", "ܕܟܼܝܢܹ̈ܐ ܬܪܹܝܢ ܕܗܘ̤ܘ ܚܹܕ.", ":ܠܵܐ ܫܡܥܝܼܢ ܗܲܪ̈ܛܝܼܩܹܐ", "ܠܟܵܪ̈ܘܿܙܹܐ ܕܡܸܠܲܝ̈ ܪܵܘܼܚܵܐ.", ":ܕܩ̇ܥܹܝܢ ܒܲܕܡܘܼܬ ܫܝܼܦܘܿܪܹ̈ܐ", "ܥܲܠ ܪܘܼܡܪܡܹܗ ܕܒܲܪ ܓܸܢܣܲܢ.", ":ܢܸܐܬܹܐ ܪܹܫܵܐ ܕܲܫܠܚܹ̈ܐ", "ܘܢܲܟܸܣ ܒܸܕܝܵܐ ܕܡܸܠܲܝ̈ܗܘܿܢ.", ":ܘܥܲܡ ܝ̄ܗܘܕ̈ܝܹܐ ܚܲܒܼܪ̈ܝܗܘܿܢ", "ܒܩܲܛܪܸܓܼ ܐܸܢܘܿܢ ܠܲܣܡܲܝܵ̈ܐ.", ":ܢܹܐܡܲܪ ܟܹܐܦܵܐ ܠܲܚܬܝܼܪܹ̈ܐ ܠܲܚܬܝܼܪܹ̈ܐ", "ܝ̄ܗܘܕ̈ܝܹܐ ܚܕ̈ܬܹܐ ܕܲܢܒ݂ܲܥܘ.", ":ܕܡܵܪܝܵܐ ܘܲܡܫܝܼܚܵܐ ܥܲܒܼܕܹܗ", "ܐܲܠܵܗܵܐ ܠܦܓܪܢ ܕܢܣܲܒܼܘ", ":ܡܢܘ ܠܡܢܘ ܥܒܲܓ ܡܵܪܵܝܵܐ", "ܫܸܡܥܘܿܢ ܒܘܼܟܼܪܵܐ ܕܬܵܘܕܝܼܬܿܢ.", ":ܦܲܫܸܩ ܠܲܢ ܚܹܝܠ ܬܵܡ̣ܝܬܵܟ", "ܕܢܲܟܸܣ ܒܵܗ̇ ܠܗܪ̈ܛܝܼܩܹܐ.", ":ܐܹܝܬܵܝܵܐ ܠܲܡ ܡܸܠܬܹܗ ܕܐܲܒܼܵܐ", "ܫܩ̣ܠ ܠܟܼܝܢܲܢ ܘܥܡ̣ܪ ܒܗ.", ":ܘܥܲܒܼܕܹܗ ܡܵܪܝܵܐ ܘܲܡܫܚܵܐ", "ܒܐܝܼܩܪܵܐ ܥܲܡ ܪܲܒܘܼܬܹܗ.", ":ܠܗܵܢܵܐ ܝܼܫܘܿܥ ܕܲܨܠܲܒܼܬܘܿܢ", "ܫܡܲܥ̣ܘ ܝܗ̄ܘܕܝܹ̈ܐ ܬܲܪ̈ܲܝܵܢܹܐ.", ":ܫܵܘܬܵܦܵܐ ܥܲܒܼܕܹܗ ܒܫܘܼܒܼܚܵܐ", "ܐܝܼܬܼܝܵܐ ܘܪܲܡܪܸܡ ܫܘܼܠܛܵܢܹܗ.", ":ܗܘ̤ ܪܹܫܝܼܬܹܗ ܕܲܟܼܝܵܢܲܢ", "ܟܲܟܸܣ ܐܸܢܘܿܢ ܠܲܚܬܝܼܪܹ̈ܐ.", ":ܕܚܵܘܝܼ ܒܵܬܲܪ ܢܘܼܚܵܡܹܗ", "ܪܘܼܟܵܒܼ ܦܲܓܼܪܹܗ ܠܬܲܠܡܝܼܕ̈ܵܘܗܝ.", ":ܢ̄ܨܘܿܬܿ ܢܨܘܬܘܢܵܝܗܝ ܥܲܡ ܬܠܡܝܼ̈ܕܹܐ", "ܐܵܦܸܢ ܟܦܪܝܼܢ ܒܐ̄ܢܫܘܼܬܹܗ.", ":ܕܪܘܼܚܵܐ ܠܵܐ ܩܢܹܐ ܗܲܕܡܹ̈ܐ", "ܐܲܝܟ ܡܵܐ ܕܚܵܘܝܼ ܠܬܲܠܡܝܼܕܵܘ̈ܗܝ.", ":ܓܘܼܫܘܼܢܵܫܝ ܠܲܡ ܘܐܸܬܒܲܩܵܘ", "ܒܲܦܓܼܪܵܐ ܘܓܲܪ̈ܡܹܐ ܕܲܩܢܹܐ ܐ̄ܢܵܐ.", ":ܘܐܲܟܼܪܸܙܘ ܗܕܹܐ ܒܟܼܠ ܥܲܡܡܝܼ̈ܢ", "ܕܒܦܲܓܼܪܵܐ ܘܓܲܪ̈ܡܹܐ ܩܵܡܸ̇ܬ.", ":ܗܵܐ ܚܵܘܝܼ ܠܲܢ ܓܲܠܝܵܐܝܼܬܼ", "ܒܬܲܪ ܩܸܛܠܹܗ ܘܢܘܼܚܵܡܹܗ.", ":ܕܦܲܓܼܪܢܵܐ ܗ̄ܘ̣ ܕܛܠܸܡ ܡܵܘܬܵܐ", "ܘܠܵܐ ܡܫܘܬܦ ܡܸܠܬܐ ܒܚܲܫܵܘ̈ܗܝ.", ":ܘܐܸܢ ܠܵܐ ܢܸܐܡܪܘܿܢ ܓܲܠܝܵܐܝܼܬܼ", "ܡܚܫܲܝ̈ ܠܐܝܼܬܝ̇ܐ ܒܡܸܠܲܝ̈ܗܘܿܢ.", ":ܕܒܵܪܘܿܝܵܐ ܗ̄ܘ̣ ܕܡܲܚܵܘܹܐ ܗ̄ܘ̣ܵܐ", "ܒܸܣܪܵܐ ܘܓܲܪ̈ܡܹܐ ܒܲܟܼܝܢܹܗ.", ":ܥܠܲܝܗܘܿܢ ܢܸܗܦܘܿܟ ܪܸܫܝܵܢܵܐ", "ܕܬܼܒܲܥܬܼܵܐ ܕܗܵܠܹܝܢ ܕܬܢ̇ܝܬ.", ":ܕܒܬ ܕܒܲܠܒܸܠܘ ܘܐܲܟܼܪܸܙܘ ܦܘܼܪܫܵܢܵܐ", "ܕܡܲܟܼܪܸܙ ܦܲܓܼܪܵܐ ܕܐܝܼܬܘܼܬܼܵܐ.", ":ܒܲܬܼܪܹܝܢ ܫܘܼܪ̈ܝܹܐ ܚܲܒܼܒܘܼܗܝ", "ܠܒܼܵܪܘܿܝܵܐ ܕܠܵܐ ܫܘܼܪܝܵܐ.", ":ܚܲܕ ܡ̣ܢ ܟܲܪܣܵܐ ܕܒܲܪܬ ܐ̄ܢܵܫܵܐ", "ܘܐ̄ܚܪܢܐ ܡ̣ܢ ܓܵܘ ܩܲܒܼܪܵܐ.", ":ܐܘܿܗ ܡ̣ܢ ܓܘܼܡܕܵܐ ܕܡܲܪ̈ܚܹܐ", "ܕܟܼܡܵܐ ܐܲܡܪܲܚܘ ܘܐܸܫܬܲܥܠܝܼܘ.", ":ܕܐܝܼܬܼܘܼܬܼܵܐ ܕܠܵܐ ܡܸܬܕܲܪܟܵܐ", "ܣܝ̄ ܣܲܝܟܘܼܗ̇ ܒܟܲܪܣ̇ܐ ܘܲܒܼܩܲܒܼܪܵܐ.", ":ܬܵܘ ܐܲܚܲܝ̈ ܐܲܝܟ ܦܪ̈ܘܼܫܹܐ", "ܢܸܒܼܚܘܿܪ ܒܘܼܫܵܬܐ ܡ̣ܢ ܙܹܐܦܵܐ.", ":ܘܲܢܫܝܼܓ ܢܚܬ̇ܐ ܕܬܘܕܝܼܬܲܢ", "ܡ̣ܢ ܬܸܛܪܐ ܕܗܲܪ̈ܛܝܼܩܹܐ.", ":ܢܸܦܣܘܿܩ ܐܸܢܘܿܢ ܡ̣ܢ ܓܘܼܫܡܢ", "ܠܗܕܡܹ̈ܐ ܢܣܝܼ̈ܣܹܐ ܘܡܲܪ̈ܥܹܐ.", ":ܕܗܵܐ ܪܗܸܛ ܟܹܐܒܵܐ ܕܡܸܠܲܝ̈ܗܘܿܢ", "ܘܐܚܕ ܢܘܿܡܹ̈ܐ ܒܣܓܼܝܼ̈ܠܹܐ.", ":ܢܛܪܘܿܕ ܐܸܢܘܿܢ ܡ̣ܢ ܥܢ̈ܐ", "ܠܕܸܐܒܹ̈ܐ ܕܒܲܣܒܸܣܘ ܡܲܪܥܝܿܬܵܐ.", ":ܕܒܸܐܣܟܹܝܡ ܐܸܡܕܹ̈ܐ ܡܸܬܼܕܡܲܝܼܢ", "ܟܲܕ ܢܘܼܟܼܪ̈ܵܚܹܝܢ ܠܲܫܪܵܪܵܐ.", ":ܠܵܐ ܢܸܚܠܘܿܛ ܒܹܗ ܒܲܫܪܵܪܲܢ", "ܙܝܼܙܵܢܹ̈ܐ ܕܦܸܬܼܓܵܡܲܝ̈ܗܘܿܢ.", ":ܕܡܵܘܥܝܼܢ ܟܠܢܵܫ ܦܘܼܠܸܓܹ̈ܐ", "ܒܬܘܕܝܼܬܵܐ ܕܥܲܠ ܐܝܼܬܘܼܬܵܐ.", ":ܢܹܐܣܘܿܪ ܚܘܼܒܵܐ ܕܬܲܪܥܲܝܬܲܢ", "ܒܗܲܝܡܵܢܘܼܬܗܘܿܢ ܕܲܫܠܝܼܚܹ̈ܐ.", ":ܕܗܸܢܘܿܢ ܚܲܙܩܘܼܗ̇ ܠܐ̄ܢܵܫܘܼܬܲܢ", "ܒܬܘܕܝܼܬܼܵܐ ܕܗܲܝܡܵܢܘܼܬܼܵܐ.", ":ܒܬܵܘܕܝܼܬܹܗ ܕܫܸܡܥܘܿܢ ܢܸܒܢܹܐ", "ܒܸܢܝܵܢܵܐ ܕܗܲܝܡܵܢܘܼܬܲܢ.", ":ܘܒܲܠܘܝܼܬܹܗ ܕܦܵܘܠܘܿܣ ܢܸܕܲܕܹܐ", "ܕܕܲܪܲܫ ܐܘܼܪܚܵܐ ܠܲܫܡܲܝܵܐ.", "ܒܫܲܘܝܘܼܬܵܐ ܕܲܬܪܹܥܣܲܪܬܵܐ:", ":ܢܵܘܕܹܐ ܥܲܡܗܘܿܢ ܐܲܝܟ ܫܸܡܥܘܿܢ", ":ܕܡܵܪܝܵܐ ܘܲܡܫܝܼܚܵܐ ܥܲܒܼܕܗ", "ܒܵܪܘܿܝܵܐ ܠܦܓܼܪܢ ܕܢܲܣܲܒ܀ ܫܠܸܡ܀"]}