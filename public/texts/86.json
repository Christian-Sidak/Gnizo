{"title": "On the Church and the Priesthood", "subtitle": "The Homilies of Mar Narsai", "syriacTitle": "ܥܲܠ ܥܹܕܿܬܵܐ ܘܥܲܠܟܵܗܢܘܼܬܼܵܐ", "author": "Narsai", "text": ["ܡܐܡܪܐ ܕܬܠܬܝܢ ܘܬܪܝܢ", "ܥܲܠ ܥܹܕܿܬܵܐ ܘܥܲܠ ܟܵܗܢܘܼܬܼܵܐ ܘܠܵܚܹܡ ܠܚܲܕܼ", "ܒܫܲܒܵܐ: ܕ: ܕܩܘܼܕܵܫ ܥܹܕܿܬܵܐ", "ܥܘܼܢܵܝܵܐ", ":ܚܲܬܼܢܵܐ ܕܙܲܡܸܢ ܠܲܢ ܠܲܓܼܢܘܿܢ ܡܲܠܟܿܘܼܬܹܗ. ܠܵܐ ܬܸܦܪܫܲܢ ܡܸܢܹܗ: ܐܲܚܲܝ̈", ":ܗܲܝܟܲܠ ܩܘܼܕܫܵܐ ܒܢ̣ܵܐ ܒܵܪܘܿܝܵܐ ܠܐܲܪ̈ܥܵܢܵܝܹܐ", "ܕܲܢܩܲܪܒܼܘܼܢ ܒܹܗ ܣܸܓܼܕܿܬܼܵܐ ܕܚܘܼܒܵܐ ܪܘܼܚܵܢܵܐܝܼܬܼ ܀", ":ܗܲܝܟܲܠ ܩܘܼܕܼܫܵܐ ܘܲܩܕܼܘܿܫ ܩܘܼܕܼܫܹ̈ܐ ܨܲܒܸܿܬܼ ܬܲܩܸܢ", "ܩܘܼܕܼܫܵܐ ܒܐܲܪܥܵܐ ܘܲܩܕܼܘܿܫ ܩܘܼܕܼܫܹ̈ܐ ܠܥܸܠ ܒܲܫܡܲܝܵܐ ܀", ":ܒܩܘܼܕܼܫܵܐ ܕܐܲܪܥܵܐ ܦܩ݂ܲܕܼ ܕܲܢܟܲܗܢܘܼܢ ܐ̄ܪܵܙܵܡܵܐܝܼܬܼ", "ܘܒܲܫܡܲܝܵܢܵܐ ܒܗܘܿܢ ܒܲܥܒܼܵ݁ܕܹ̈ܐ ܕܠܵܐ ܦܘܼܠܵܓܼܵܐ ܀", ":ܬܪܹܝܢ ܕܘܼܒܵܪܹ̈ܐ ܦܪ݂ܲܫ ܒܝܼܕܲܥܬܹܗ ܕܠܵܐ ܡܸܬܿܕܲܪܟܵܐ", "ܘܲܡ̣ܠܵܐ ܐܸܢܘܿܢ ܥܘܼܬܼܪܵܐ ܕܙܲܒܼܢܵܐ ܘܲܕܼܠܵܐ ܫܘܼܠܵܡ ܀", ":ܥܘܼܡܪܵܐ ܕܐܲܪܥܵܐ ܩܪ̣ܵܐ ܒܹܝܬܼ ܩܘܼܕܼܫܵܐ ܐܲܪܥܵܢܵܝܵܐ", "ܘܲܩܕܼܘܿܫ ܩܘܼܕܼܫܹ̈ܐ ܠܗܵܘ̇ ܬܘܼܩܵܢܵܐ ܕܲܟܼܣܸܐ ܒܪܵܘܡ̇ܐ ܀", ":ܩܘܼܕܼܫܵܐ ܘܩܘܼܕܼܫܵܐ ܚܵܘܝܼ ܚܘܼܒܹܿܗ ܠܲܒܼܢܲܝ̈ ܒܲܝܬܹܿܗ", "ܘܐܲܠܸܦ ܐܸܢܘܿܢ ܕܲܢܩܲܕܿܫܘܼܢܵܝܗܝ ܐ̄ܪܵܙܵܢܵܐܝܼܬܼ ܀", ":ܒܩܘܼܕܼܫܵܐ ܕܲܫܡܹܗ ܨܒܼܵܐ ܕܲܢܫܵܘܬܸܿܦ ܠܲܥܒܼܵܕܼ ܐܝܼ̈ܕܵܘܗܝ", "ܕܒܹܗ ܢܸܬܼܩܲܕܿܫܘܼܢ ܡ̇ܐ ܕܲܡܩܲܕܿܫܝܼܢ ܠܲܫܡܵܐ ܕܩܘܼܕܼܫܹܗ ܀", ":ܠܵܘ ܗܘ̤ ܝܵ̇ܬܲܪ ܡ̣ܢ ܒܢܵܬܼ̈ ܩܵܠܹ̈ܐ ܕܩܘܼܕܵܫܲܝ̈ܗܘܿܢ", "ܕܗܘ̤ ܩܲܕܿܝܼܫܵܐ ܗ̄ܘ̣ ܘܲܒܼܕܿܟܼܝܘܼܬܹܗ ܡܩܲܕܸܿܫ ܛܲܡ̈ܠܹܐ ܀", ":ܒܝܲܕܼ ܥܸܠ̈ܠܵܬܼܵܐ ܡܓܲܪܸܓܼ ܕܝܼܠܹܗ ܕܢܸܬܿܕܲܡܘܿܢ ܒܹܗ", "ܕܢܸܥܒܸܿܕܼ ܐܢܘܿܢ ܒܢܲܝ̈ ܝܵܪܬܿܘܼܬܼܵܐ ܕܫܘܼܒܼܚܵܐ ܕܲܒܼܪܹܗ ܀", ":ܒܗܵܕܹܐ ܬܸܢܘܲܝ ܒܢ̣ܵܐ ܒܹܝܬܼ ܩܘܼܕܼܫܵܐ ܘܲܩܕܼܘܿܫ ܩܘܼܕܼܫܹ̈ܐ", "ܘܚܲܦܸܛ ܐ̄ܢܵܫܵܐ ܕܲܢܟܲܗܢܘܼܢ ܒܹܗ ܚܠܵܦ ܚܲܝܲܝ̈ܗܘܿܢ ܀", ":ܠܗܘܿܢ ܗ̄ܘ̣ ܐܲܦܸܣ ܠܡܸܫܒܲܩ ܥܵܘ̣ܠܵܐ ܕܣܘܼܥܪ̈ܵܢܲܝܗܘܿܢ", "ܘܲܠܚܹܐܪܘܼܬܼܗܘܿܢ ܝܲܗ̣̄ܒܼ ܫܘܼܠܛܵܥܵܐ ܠܲܡܙܲܕܵܩܘܼ ܀", ":ܠܗܘܿܢ ܗ̄ܘ̣ ܐܲܩܝܼܡ ܐܲܦܸܛܪ̈ܘܿܦܹܐ ܠܓܲܙܵܐ ܕܲܒܼܗܘܿܢ", "ܕܲܟܼܡܵܐ ܕܨܵܒܹ̇ܝܢ ܢܪܲܒܿܘܿܢ ܥܘܼܬܼܪܵܐ ܕܙܲܕܿܝܼܩܘܼܬܼܵܐ ܀", ":ܠܝܲܨܪܵܐ ܕܲܒܼܗܘܿܢ ܥܒ݂ܲܕܼ ܓܹܐܙܲܒܼܪܵܐ ܕܲܫܒܼܝܼ̈ܚܵܬܼܵܐ", "ܕܢܲܬܲܪ ܗܘ̤ ܠܹܗ ܘܠܲܟܼܢܵܘܵܬܹ̈ܐ ܒܛܘܼܒܹ̈ܐ ܫܒܼܝܼܚܹ̈ܐ ܀", ":ܣܝܼܡܲܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܡ̣ܠܲܟ ܘܐܸܫܬܵܘܕܲܝܼ", "ܘܥܲܠܝܼ ܣܵܡ̣ܵܗ̇ ܒܐܲܬܼܪܵܐ ܕܲܓܼܢܝܼܙ ܡ̣ܢ ܚܲܙܵܝܹ̈ܐ ܀", ":ܒܟܸܣܝܵܐ ܚܵܘܝܹܗ ܠܝܲܳܪܵܐ ܟܲܣܝܵܐ ܕܲܟܼܣܸܐ ܒܢܲܦܫܵܐ", "ܕܢܸܬܼܒܲܩܸܐ ܒܵܗ̇ ܥܒܲܝܢܲܝ̈ ܙܵܘܥܹ̈ܐ ܘܢܸܚܙܸܐ ܫܘܼܦܪܵܗ̇ ܀", ":ܪܸܓܲܬܼ ܥܘܼܬܼܪܵܐ ܪܘܼܚܵܢܵܝܵܐ ܐܲܪܡܝܼ ܒܐܲܪܥܵܐ", "ܕܢܸܬܼܝܲܐܒܼܘܼܢ ܠܹܗ ܐܲܪ̈ܥܥܵܢܵܝܹܐ ܘܢܸܣܢܘܿܢ ܕܐܲܪܥܵܐ ܀", ":ܫܒܼܝܼܠܵܐ ܚܲܕܼܬܼܵܐ ܚܵܘܝܼ ܐܸܢܘܿܢ ܕܢܸܪܕܘܿܢ ܨܹܐܕܼܵܘܗܝ", "ܘܕܲܪܫܹܗ ܒܚܲܫܹ̈ܐ ܚܲܕܼ ܙܲܟܵܝܵܐ ܕܲܙܟܼܵܐ ܒܪܘܼܚܵܐ ܀", ":ܐܲܝܟ ܗܲܕܿܝܼܠܵܐ ܚܙ݂ܲܩ ܒܹܗ ܠܘܼܩܕܼܵܡ ܒܲܫܒܼܝܼܠ ܚܲܝܹ̈ܐ", "ܘܡܲܢܲܥ ܘܲܡ̣ܛܵܐ ܠܘܵܬܼ ܫܘܼܠܵܡܵܐ ܕܲܓ̣ܡܝܼܪܘܼܬܼܵܐ ܀", ":ܡ̣ܠܲܝܟ ܘܐܸܫܬܵܘܕܿܝܼ ܠܲܒܼܢܲܝ̈ ܓܸܢܣܹܗ ܕܢܸܗܘܘܿܢ ܗܲܡܹܗ", "ܘܲܒܼܝܲܕܼ ܐ̄ܪܵܙܹܗ ܢܸܪܕܿܘܿܢ ܥܲܡܹܗ ܒܲܓܼܡܝܼܪܘܼܬܼܵܐ ܀", ":ܒܕܼܘܼܡܝܵܐ ܕܝܼܠܹܗ ܐܲܠܸܦ ܐܸܢܘܢ ܠܲܡܟܲܗܵܢܘܼ", "ܕܗܘ̤ ܒܲܫܡܲܝܵܐ ܘܗܸܢܘ̣ܿܢ ܒܐܲܪܥܵܐ ܐ̄ܪܵܙܵܢܵܐܝܼܬܼ ܀", ":ܠܗܘܿܢ ܝܲܗ̣̄ܒܼ ܕܲܪܓܼܵܐ ܕܪܲܒܿ ܡ̣ܢ ܕܲܪܓܼܵܐ ܢܵܡܘܿܣܵܝܵܐ", "ܘܲܚܠܵܦ ܕܸܒܼܚܹ̈ܐ ܐܲܠܸܦ ܐܸܢܘܿܢ ܠܡܸܕܼܒܲܚ ܚܘܼܒܵܐ ܀", ":ܓ̣ܡܲܪ ܢܵܡܘܿܣܵܐ ܒܢܵܡܘܿܣ ܡܸܠܹ̈ܐ ܕܟܼܵܪܘܿܙܘܼܬܹܗ", "ܘܝܲܗ̣̄ܒ ܟܵܗܢܘܼܬܼܵܐ ܚܠܵܦ ܡܵܗܢܘܼܬܼܵܐ ܕܲܢܚܲܣܸܐ ܟܠ ܀", ":ܬܪܸܥܣܲܪ ܟܵܗܢܹ̈ܐ ܓܒܼ݂ܵܐ ܠܹܗ ܠܘܼܩܕܼܵܡ ܒܡܸܢܝܵܢ ܫܲܒܼܛܹ̈ܐ", "ܘܲܚܠܵܦ ܥܲܡܵܐ ܩܪ̣ܵܐ ܟܠ ܥܲܡܡܝܼ̈ܢ ܕܢܸܗܘܘܿܢ ܕܝܼܠܹܗ ܀", ":ܝܲܗ̣̄ܒܼ ܒܐܝܼܕܲܝ̈ܗܘܿܢ ܚܲܝܠܵܐ ܕܪܘܼܚܵܐ ܠܡܸܚܣܲܢ ܟܠܵܐ", "ܘܲܥܩ݂ܲܪܘ ܛܘܼܥܝܲܝ ܘܲܙܪܲܥܘ ܩܘܼܫܬܵܐ ܕܫܸܡ ܒܵܪܘܿܝܵܐ ܀", ":ܚܲܣܝܼܘ ܥܵܘ̣ܠܵܐ ܘܕܲܟܿܝܼܘ ܡܘܼܡܹ̈ܐ ܒܝܲܕܼ ܥܘܼܕܼܪܵܢܹܗ", "ܘܐܲܠܸܦܘ ܐ̄ܢܵܫܵܐ ܕܢܸܣܢܘܿܢ ܥܵܘ̣ܠܵܐ ܕܣܘܼܥܪ݁ܵܢܲܝܗܘܿܢ ܀", ":ܟܲܗܸܢܘ ܒܐܲܪܥܵܐ ܐ̄ܪܵܙ ܬܘܼܩܵܢܵܐ ܕܡܲܠܟܿܘܼܬܼ ܪܵܘܡ̇ܐ", "ܘܲܒܼܓܼܠ̈ܝܵܬܼܵܐ ܨܵܪܘ ܦܸܠ̈ܐܵܬܼܵܐ ܕܲܥܬܼܝܼ݁ܕܼܵܬܼܵܐ ܀", ":ܒܗܘܿܢ ܐܸܬܼܟܲܪܙܲܬ̤ ܡܸܠܲܬܼ ܚܲܝܹ̈ܐ ܒܹܝܬܼ ܡ̇ܝܘܿܬܹ̈ܐ", "ܘܫܲܪܝܼܘ ܐ̄ܢܵܫܵܐ ܠܡܸܪܕܵܐ ܒܐܘܼܪܚܵܐ ܚܲܕܼܬܹ̈ܐ ܀", ":ܗܸܢܘ̣ܿܢ ܫܲܪܝܼܘ ܠܲܡܟܗܵܢܘܼ ܪܘܼܚܵܢܵܐܝܼܬܼ", "ܐܲܟܼܡܵܐ ܕܩܲܒܸܿܠܘ ܡ̣ܢ ܪܲܒܿܟܿܘܼܡܪܹ̈ܐ ܕܩܲܕܸܿܫ ܐܸܢܘܿܢ ܀", ":ܒܢܝܼܫܵܐ ܕܝܼܠܹܗ ܟܲܗܸܢܘ ܘܝܼܪܸܒܼܘ ܒܕܼܘܼܡܚܵܐ ܕܝܼܠܹܗ", "ܘܐܲܫܠܸܡܘ ܕܲܪܓܸܿܐ ܕܣܘܼܥܪ̈ܵܢܲܝܗܘܿܢ ܠܬܲܠܡܝܼ̈ܕܲܝܗܘܿܢ ܀", ":ܒܗܵܢܵܐ ܢܝܼܫܵܐ ܝܲܗ̣̄ܒܼ ܟܵܗܢܘܼܬܼܵܐ ܠܟܼܵܗܢܹ̈ܐ ܚܲܕܼܬܹ̈ܐ", "ܕܢܼܗܘܘܿܢ ܐ̄ܢܵܫܵܐ ܟܵܗܢܹ̈ܐ ܠܡܸܫܒܲܩ ܥܵܘ̣ܠܵܐ ܒܐܲܪܥܵܐ ܀", ":ܠܫܘܼܒܼܩܵܢ ܥܵܘ̣ܠܵܐ ܗܘ̤ܵܬܼ ܟܵܗܢܘܼܬܼܵܐ ܒܹܝܬܼ ܡ̇ܝܘܿܬܹ̈ܐ", "ܕܡ̇ܝܘܿܬܼܘܼܬܼܵܐ ܣܢܝܼܩܵܐ ܟܠܫܵܥ ܠܡܸܬܼܚܲܣܵܝܘܼ ܀", ":ܚܲܫܹ̈ܐ ܕܥܵܘ̣ܠܵܐ ܡܸܬܼܝܲܠܕܿܝܼܢ ܒܹܗ ܒܲܟܼܝܵܢ ܐ̄ܢܵܫܵܐ", "ܘܠܵܐ ܡܸܬܿܕܲܟܹܿܝܢ ܒܸܠܥܵܕܼ ܣܲܡܵܐ ܕܩܲܕܿܝܼܫܘܼܬܼܵܐ ܀", ":ܠܵܐ ܡܨܸܐ ܐ̄ܢܵܫܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܬܘܼܩ̈ܠܵܬܼܵܐ", "ܘܡ̇ܐ ܕܡܸܬܿܬܲܩܲܠ ܣܢܝܼܩ ܥܲܠ ܪ̈ܲܚܡܹܐ ܕܡܲܐܣܹܝܢ ܥܵܘ̣ܠܹܗ ܀", ":ܒܟܹ̈ܐܒܹܐ ܕܥܵܘ̣ܠܵܐ ܪܡܹܝܢ ܡ̇ܝܘܿܬܹ̈ܐ ܒܦܲܓܼܪܵܐ ܘܢܲܦܫܵܐ", "ܘܚܵܫܲܚ ܐܵܣܝܵܐ ܕܝܵ̇ܕܲܥ ܟܹܐܒܼܵܐ ܕܲܠܓܼܵܘ ܘܕܲܠܒܲܪ ܀", ":ܠܚܘܼܠܡܵܢ ܟܹܐܒܼܵܐ ܟܲܣܝܵܐ ܘܓܼܠܝܵܐ ܗܘ̤ܵܬܼ ܟܵܗܢܘܼܬܼܵܐ", "ܕܬܲܐܣܸܐ ܠܥܵܘ̣ܠܵܐ ܒܐܘܼܡ̇ܢܘܼܬܼܵܐ ܪܘܼܚܵܢܵܝܬܼܵܐ ܀", ":ܐܵܣܵܝܵܐ ܗ̄ܘ̣ ܟܵܗܢܵܐ ܕܲܣܬܼܝܼܪ݁ܵܬܼܵܐ ܘܲܕܼܓܼܠ̈ܝܵܬܼܵܐ", "ܘܠܐܘܼܡ̇ܢܘܼܬܹܗ ܦܫܝܼܩ ܚܘܼܠܡܵܢܵܐ ܕܦܲܓܼܪܵܐ ܘܢܲܦܫܵܐ ܀", ":ܒܣܲܡܵܐ ܕܪܘܼܚܵܐ ܡ̇ܪܹܩ ܥܵܘ̣ܠܵܐ ܡ̣ܢ ܚܘܼܫܵܒܹ̈ܐ", "ܘܫܵܠ̇ܚܝܼܢ ܐ̄ܢܵܫܵܐ ܢܲܚܬܵܐ ܕܥܵܘ̣ܠܵܐ ܘܠܵܒܼ̇ܫܝܼܢ ܩܘܼܫܬܵܐ ܀", ":ܒܪܹܫ ܣܸܦܘܵܬܹ̈ܗ ܕܵܪܹܫ ܐܘܼܪܚܵܐ ܠܘܵܬܼ ܝܼܕܲܥܬܼܵܐ", "ܘܐܲܝܟ ܕܲܒܼܢܘܼܪܵܐ ܒܵܚܲܪ ܩܘܼܫܬܵܐ ܘܡܲܣܠܸܐ ܥܵܘ̣ܠܵܐ ܀", ":ܡܲܠܲܐܟ ܡ̇ܪܝܵܐ ܗ̄ܘ̣ ܘܲܡܫܲܡܫܵܢܵܐ ܐܲܟܼܡܵܐ ܕܲܟܼܬܼܝܼܒܼ", "ܘܒܹܗ ܡܸܫܬܲܡܠܝܵܐ ܣܵܥܘܿܪܘܼܬܼܵܐ ܕܲܠܘܵܬܼ ܐ̄ܢܵܫܵܐ ܀", ":ܐܲܝܟ ܗܲܕܵܡ̇ܐ ܓܒܸܐ ܡ̣ܢ ܓܘܼܫܡܵܐ ܕܲܒܼܢܲܝ̈ ܓܸܢܣܹܗ", "ܘܐܲܝܟ ܕܲܠܪܹܫܵܐ ܦܩܝܼܪ ܕܲܢܕܲܒܲܪ ܠܲܟܼܢܵܘܵܬܹ̈ܗ ܀", "ܛܲܟܼܣܵܐ ܕܪܹܫܵܐ ܡܡܲܠܸܐ ܠܙܵܘܥܹ̈ܐ ܘܲܠܗܲܕܵܡܹ̈ܐ:", "ܘܒܹܗ ܡܸܬܼܒܲܩܹܝܢ ܐ̄ܢܵܫܵܐ ܒܥܵܘ̣ܠܵܐ ܘܙܲܕܿܝܼܩܘܼܬܼܵܐ ܀", ":ܒܹܗܘ̤ ܚܵܙܹ̇ܝܢ ܐܲܝܟ ܕܲܒܼܥܲܝܢܵܐ ܫܪܵܪܵܐ ܘܙܹܐܦܵܐ", ":ܘܐܲܝܟ ܡܲܚܙܝܼܬܼܵܐ ܡܚܵܘܸܐ ܝܘܼܩܢܵܐ ܕܫܲܦܝܼܪ̈ܵܬܼܵܐ", ":ܐܲܝܟ ܠܸܫܵܢܵܐ ܡܬܲܪܓܸܿܡ ܩܘܼܫܬܵܐ ܩܕܼܵܡ ܝܵܠܘܿܦܹ̈ܐ", "ܘܡܲܕܼܢܲܚ ܚܲܝܠܵܐ ܕܲܣܬܼܝܼܪ̈ܵܬܼܵܐ ܩܕܼܵܡ ܗܸܕܼܝܘܿܛܹ̈ܐ ܀", ":ܟܣܸܐ ܝܘܼܠܦܵܢܵܐ ܪܘܼܚܵܢܵܝܵܐ ܒܓܼܵܘ ܣܸܦܘܵܬܹ̈ܗ", ":ܘܪܵܐܹ̇ܣ ܟܠܫܵܥ ܛܲܠܵܐ ܕܪ̈ܲܚܡܹܐ ܒܐܲܪܥܵܐ ܕܐ̄ܢܵܫܵܐ", ":ܡܲܣܓܸܿܐ ܙܵܪܲܥ ܣܲܒܼܪܵܐ ܘܚܘܼܒܵܐ ܘܗܲܝܡܵܢܘܼܬܼܵܐ", "ܘܚܵܨܹ̇ܕܼ ܦܹܐܪܹ̈ܐ ܛܘܼܒܹ̈ܐ ܡܠܝܼܪܹ̈ܐ ܕܠܵܐ ܡܸܬܼܚܲܒܿܠܝܼܢ ܀", ":ܡܲܥܸܠ ܫܸܡܥܵܐ ܕܡܸܠܲܬܼ ܚܲܝܹ̈ܐ ܒܪܸ̈ܓܼܫܹܐ ܕܲܐܒܲܪ", "ܘܨܵܐܹ̇ܬܼ ܗܵܘܢܵܐ ܩܵܠ ܦܸܬܼܓܼܵܡܹ̈ܐ ܕܒܲܣܝܼܡܘܼܬܼܵܐ ܀", ":ܣܢܝܼܩܝܼܢ ܙܵܘܥܹ̈ܐ ܠܪܹܚܝ ܚܲܠܝܘܼܬܼܵܐ ܕܚܵܝܑܬܼ ܡܝܼܬܹ̈ܐ", "ܘܲܡܒܲܣܡܝܼܢ ܠܹܗ ܠܦܲܓܼܪܵܐ ܡܝܼܬܼܵܐ ܒܩܵܠ ܢܘܼܚܵܡܵܐ ܀", ":ܐܲܝܟ ܫܝܼܦܘܿܪܵܐ ܩܵܥܹ̇ܿܐ ܟܠܫܵܥ ܒܐܸܕܼܢܲܝ̈ ܐ̄ܢܵܫܵܐ", "ܕܲܚܙܵܘ ܐ̄ܢܵܫܵܐ ܠܵܐ ܬܸܬܼܪܲܦܘܿܢ ܡ̣ܢ ܕܲܡܠܝܼ̈ܕܼܵܢ ܀", ":ܐܲܝܟ ܗܲܕܿܝܼܠܵܐ ܡܚܵܘܸܐ ܐܘܼܪܚܵܐ ܩܕܼܵܡ ܚܵܙܘܿܩܹ̈ܐ", "ܕܬܵܘ ܡ̇ܝܘܿܬܹ̈ܐ ܚܙܘܿܩܘ ܒܲܠܘܝܼܬܼܵܐ ܕܡܘܼܠܟܵܢ ܚܲܝܹ̈ܐ ܀", ":ܒܝܲܡܵܐ ܕܐ̄ܢܵܫܵܐ ܐܲܡܝܼܢ ܪܵܕܹܐ ܒܝܲܕܼ ܦܸܬܼܓܼܵܡܵܘ̈ܗܝ", "ܘܡܲܣܓܸܿܐ ܡܙܲܗܲܪ ܕܢܸܛܲܪ ܟܠܢܵܫ ܥܘܼܬܼܪܵܐ ܕܢܲܦܫܹܗ ܀", ":ܒܐܸܠܦܵܐ ܕܥܹܕܿܬܵܐ ܩܝܼܡ ܘܲܡܙܲܗܲܪ ܠܹܠܲܝ ܐܝܼܡܵܡ", "ܘܲܡܢܲܛܲܪ ܠܵܗ̇ ܡ̣ܢ ܢܸܟܼܝܵܢܹ̈ܐ ܕܪܘܼܚ ܥܵܘܵܠܹ̈ܐ ܀", ":ܩܹܘܒܲܪܢܹܝܛܵܐ ܗ̄ܘ̣ ܕܲܡܗܝܼܪ ܣܲܓܿܝܼ ܒܹܝܬܼ ܡܲܚܫܲܘܼܠܹ̈ܐ", "ܘܝܵ̇ܕܲܥ ܕܢܸܪܕܸܿܐ ܠܘܲܥܕܵܐ ܕܚܲܝܹ̈ܐ ܕܠܵܐ ܫܘܼܠܵܛܵܡܵܐ ܀", ":ܒܠܹܩܹ̈ܐ ܕܪܘܼܚܵܐ ܐܸܠܦܹ̈ܐ ܕܲܡܠܝܼܠܘܼܬܼܵܐ", "ܘܬܼܵܪܹܨܚܹܐܦܗܹܝܢ ܠܲܠܡܹܐܝܢ ܚܲܝܹ̈ܐ ܕܟܼܣܸܐ ܒܪܵܘܡ̇ܐ ܀", ":ܡܸܛܠ ܣܲܒܼܪܵܐ ܕܲܥܬܼܝܼ̈ܕܼܵܬܼܵܐ ܡܣܲܝܒܲܪ ܥܲܡܠܹ̈ܐ", "ܘܩܵܢܹ̇ܛ ܟܠܢܵܫ ܕܕܲܠܡܵܐ ܢܸܚܣܲܪ ܡܸܫܚܵܐ ܒܕܼܠܩܹܗ ܀", ":ܟܲܟܿܪܵܐ ܕܪܘܼܚܵܐ ܢܣ݂ܲܒܼ ܡ̣ܢ ܡ̇ܪܹܗ ܠܡܸܬܿܬܿܓܵܪܘܼ", "ܘܚܲܝܵܒܼ ܕܢܲܪܡܸܐ ܟܸܣܦܵܐ ܕܡܸܠܹ̈ܐ ܒܦܵܬܼܘܿܪ ܢܲܦܫܵܐ ܀", ":ܐܘܼ ܡ̇ܢܘܼܬܼܵܐ ܕܫܘܼܒܼܩܵܢ ܥܵܘ̣ܠܵܐ ܝ̄ܠܸܦ̣ ܡ̣ܢ ܡܲܠܟܵܐ", "ܕܠܵܐ ܢܸܬܼܥܲܣܲܩ ܨܹܝܕܼ ܫܘܼܒܼܩܵܢܵܐ ܕܲܟܼܢܵܘܵܬܹ̈ܗ ܀", ":ܓܲܙܵܐ ܕܪܘܼܚܵܐ ܡܲܓܼܥܲܠ ܒܐܝܼܕܼܵܘ̈ܗܝ ܠܲܡܦܲܪܢܵܣܘܼ", "ܘܙܵܕܕܹܩ ܗ̄ܘ̣ ܠܹܗ ܕܚܲܟܿܝܼܡܵܐܝܼܬܼ ܢܦܲܪܢܸܣ ܚܲܝܲܪ̈ܵܘܗܝ ܀", ":ܥܵܪ̈ܒܹܿܐ ܡܠܝܼܠܹ̈ܐ ܝܲܗ̣̄ܒܼ ܠܹܗ ܡ̇ܪܹܗ ܠܲܡܕܲܒܵܪܘܼ", "ܕܢܸܪܥܸܐ ܐܸܢܘܿܢ ܒܡܲܪ̈ܓܹܐ ܕܚܲܝܹ̈ܐ ܕܡܸܠܲܝ̈ ܪܘܼܚܵܐ ܀", ":ܠܥܸܪ̈ܒܹܿܐ ܘܐܸܡܪܹ̈ܐ ܘܲܢܩܵܘܵܬܹ̈ܐ ܦܩܝܼܕܼ ܕܲܢܕܲܒܲܪ", "ܘܟ̣ܠ ܡܘ̣ܫ̈ܚܵܬ̣ܵܐ ܕܓܲܒ̣ܪܹ̈ܐ ܘܢܹܫܹ̈ܐ ܘܲܕܝܲܠܘ̣ܕܹ̈ܐ܀", "ܠܦܘܼܠܚܵܢ ܐ̄ܢܵܫܵܐ ܣ̣ܵܡܹܗ ܪܸܡܙܵܐ ܕܲܩܪ̣ܵܝܗܝ ܨܹܐܕܼܵܘܗܝ:", "ܕܢܸܥܩܘܿܪ ܛܘܼܥܝܲܝ ܘܢܸܙܪܘܿܥ ܒܐܲܪܥܵܐ ܫܸܡ ܒܵܪܘܿܝܵܐ ܀", ":ܦܘܿܩܘ ܠܲܡ ܬܲܠܡܸܕܼܘ ܘܐܲܟܼܪܸܙܘ ܘܐܲܥܡܸܕܼܘ ܠܟܼܠܗܘܿܢ ܥܲܡܡܹ̈ܐ", "ܚܕܼܵܐ ܐܝܼܬܼܘܼܬܼܵܐ ܕܚܲܕܼ ܒܵܪܘܿܝܵܐ ܩܢܘܿܡܹ̈ܐ ܬܠܵܬܼܵܐ ܀", ":ܫܡܵܗܹ̈ܐ ܠܬܵܬܼܵܐ ܚܲܝܵܒܼ ܕܢܲܟܼܪܸܙ ܒܐܸܕܼܢܲܝ̈ ܐ̄ܢܵܫܵܐ", "ܘܢܲܗܠܸܿܐ ܐܸܢܘܿܢ ܒܫܸܡ ܐܝܼܬܼܘܼܬܼܵܐ ܕܟܲܣܝܵܐ ܡ̣ܢ ܟܠ ܀", ":ܠܗܵܕܹܐ ܗ̄ܘ̣ ܣܝܼܡܝܼܢ ܟܵܗܢܹ̈ܐ ܒܐܲܪܥܵܐ ܠܲܡܟܲܗܵܢܘܼ", "ܕܢܲܦܢܘܿܢ ܐ̄ܢܵܫܵܐ ܡ̣ܢ ܛܵܥܝܘܼܬܼܵܐ ܠܘܵܬܼܝܼܕܲܥܬܼܵܐ ܀", ":ܒܚܲܕܼ ܡܸܠܲܝ̈ܗܘܿܢ ܚܵܙܹ̇ܝܢ ܐ̄ܢܵܫܵܐ ܢܘܼܗܪܵܐ ܕܚܲܝܹ̈ܐ", "ܘܲܒܼܥܲܡܠܲܝ̈ܗܘܿܢ ܛܵܥ̇ܡܝܼܢ ܛܲܥܡܵܐ ܕܚܲܠܝܘܼܬܼ ܩܘܼܫܬܵܐ ܀", ":ܐܲܝܟ ܡܸܨܥܥܵܝܵܐ ܗ̄ܘ̣ ܒܹܝܬܼ ܐܲܠܵܗܵܐ ܠܲܒܼܢܲܝ̈ܢܵܫܵܐ", "ܘܒܹܗ ܡܸܬܼܩܲܪܒܼܝܼܢ ܕܸܒܼܚܹ̈ܐ ܕܢܲܦܫܵܐ ܩܕܼܵܡ ܡ̇ܪܹܟܿܠ ܀", ":ܒܹܗ ܡܸܬܼܦܲܠܲܓܼ ܥܘܼܬܼܪܵܐ ܕܪܘܼܚܵܐ ܠܐܲܪ̈ܗܵܢܵܝܹܐ", "ܘܩܵܥܹ̇ܝܢ ܚܲܝܠܵܐ ܠܡܸܬܼܚܲܝܠܵܘܼ ܠܦܘܼܠܚܵܢ ܩܘܼܫܬܵܐ ܀", ":ܦܵܬܲ݁ܚ ܟܠܢܵܫ ܬܲܪܥܵܐ ܕܪ̈ܲܚܡܹܐ ܩܕܼܵܡ ܚܲܙܵܝܹ̈ܐ", "ܘܡܲܣܪܲܚ ܝܵܗܹ̇ܒܼ ܫܘܼܒܼܩܵܢ ܥܵܘ̣ܠܵܐ ܠܲܒܼܢܲܝ̈ ܓܸܢܣܹܗ ܀", ":ܒܡܲܝ̈ܐ ܘܪܘܼܚܵܐ ܢܵܣܹ̇ܟ ܐܸܢܘܿܢ ܐܲܝܟ ܕܲܒܼܟܼܘܼܪܵܐ", "ܘܡܲܫܠܲܚ ܥܵܘ̣ܠܵܐ ܘܡܲܠܒܸܿܫ ܢܲܚ̈ܬܹܿܐ ܕܙܲܕܼܝܼܩܘܼܬܼܵܐ ܀", ":ܩܵܪܹ̇ܐ ܘܲܡܦܝܼܣ ܠܚܹܝܠ ܟܲܣܝܝܘܼܬܼܵܐ ܕܢܸܚܘܿܬܼ ܨܹܐܕܼܵܘܗܝ", "ܘܢܲܩܢܸܐ ܚܲܝܠܵܐ ܡܸܬܼܚܲܙܝܵܢܵܐ ܠܡܸܬܲܠ ܚܲܝܹ̈ܐ ܀", ":ܗܵܘܹ̇ܝܢ ܡܸܬܼܿܝܲܠܕܼܵܢܹ̈ܐ ܒܲܕܼܡܘܼܬܼ ܥܘܼܒܵܐ", "ܘܚܹܝܠ ܛܲܝܒܿܘܼܬܼܵܐ ܒܲܕܼܡܘܼܬܼ ܙܲܪܥܵܐ ܕܡ̇ܘܠܸܕܼ ܚܲܝܹ̈ܐ ܀", ":ܢܵܚܹ̇ܬܼ ܦܲܓܼܪܵܐ ܘܢܲܦܫܵܐ ܐܲܟܲܚ̄ܕܼ ܠܥܘܼܒܵܐ ܕܡܲܝ̈ܐ", "ܘܬܼܘܼܒܼ ܡܸܬܼܝܲܠܕܿܝܼܢ ܟܲܕܼ ܩܲܕܿܝܼܫܝܼܢ ܡ̣ܢ ܛܲܡܐܘܼܬܼܵܐ ܀", ":ܐܹܝܘ ܠܬܸܕܼܡܘܼܪܬܵܐ ܕܲܠܘܵܬܼ ܓܸܢܣܲܢ ܕܲܟܼܡܵܐ ܪܲܒܵܐ", "ܕܲܒܼܚܲܛܵܝܹ̈ܐ ܨܒܼܵܬ̤ ܕܲܬܼܙܲܕܸܿܩ ܠܲܕܼܚܲܛܵܝܝܼܢ ܀", ":ܐܹܝܘ ܡ̇ܘܗܲܒܼܵܐ ܕܐܲܠܵܗ ܟܠܵܐ ܕܠܵܐ ܡܸܬܿܕܲܪܟܵܐ", "ܕܲܒܼܡܸܣܟܹܿܢܹ̈ܐ ܦܲܠܓܲܬ̤ ܥܘܼܬܼܪܵܗ̇ ܠܲܕܼܡܸܣܟܹܿܢܝܼܢ ܀", ":ܐܹܝܘ ܦܘܼܩܵܕܵܢܵܐ ܕܲܟܼܡܵܐ ܫܲܠܝܼܛ ܥܲܠ ܟܠ ܕܲܒܼܪܵܐ", "ܕܝܲܗ̣̄ܒܼ ܫܘܼܠܛܵܢܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܘܿܢ ܠܹܗ ܀", ":ܒܐܝܼܕܼܵܐ ܕܐ̄ܢܵܫܵܐ ܦܲܬܼܚܹܗ ܠܓܲܙܹܗ ܠܲܒܼܢܲܝ̈ܢܵܫܵܐ", "ܘܲܥܬ݂ܲܪܘ ܐ̄ܢܵܫܵܐ ܡ̣ܢ ܣܝܼ̈ܡܵܬܼܵܐ ܕܐܲܠܵܗܘܼܬܹܗ ܀", ":ܩܠܝܼܪܹ̈ܐ ܕܪ̈ܲܚܡܵܘܗܝ ܝܲܗ̣̄ܒܼ ܠܐܲܪ̈ܗܵܢܹܐ ܐܲܝܟ ܫܲܪܝܼܪܹ̈ܐ", "ܘܦܵܬܼ̇ܚܝܼܢ ܟܠܫܵܥ ܓܲܙܵܐ ܕܪ̈ܲܚܡܵܘܗܝ ܒܗܲܝܡܵܢܘܼܬܼܵܐ ܀", ":ܠܒܼܝܼܟ ܡ̇ܝܘܿܬܼܵܐ ܩܠܝܼܕܹ̈ܐ ܒܚܲܕܼ ܣܸܦ̈ܘܵܬܹܗ", "ܘܦܵܬܲ݁ܚ ܘܐܵܚܹ̇ܕܼ ܬܪܲܥ ܟܲܣ̈ܝܵܬܼܵܐ ܒܠܸܫܵܡ ܒܸܣܪܵܐ ܀", ":ܩܵܒܲ݁ܪ ܐ̄ܢܵܫܵܐ ܒܥܘܼܒܵܐ ܕܡܲܝ̈ܵܐ ܐܲܝܟ ܕܲܒܼܩܲܒܼܪܵܐ", "ܘܡܲܗܦܸܟ ܘܡܲܚܸܐ ܡܝܼ̈ܬܹܐ ܕܥܵܘ̣ܠܵܐ ܠܚܲܝܹ̈ܐ ܚܲܕܼܬܹ̈ܐ ܀", ":ܒܚܹܝܠ ܒܵܪܘܿܝܵܐ ܩܵܒܲ݁ܪ ܡܝܼܬܹ̈ܐ ܘܡܲܚܸܐ ܡܝܼܬܹ̈ܐ", "ܘܐܲܝܟ ܕܡ̣ܢ ܟܲܪܣܵܐ ܡ̇ܘܠܸܕܼ ܐ̄ܢܵܫܵܐ ܪܘܼܚܵܢܵܐܝܼܬܼ ܀", ":ܡܪܲܒܸܿܐ ܥܘܼܠܹ̈ܐ ܪ̈ܘܼܚܵܢܵܝܹܐ ܒܚܲܝܠܵܐ ܕܪܘܼܚܵܐ", "ܘܡ̇ܐ ܕܐܸܬܼܪܲܒܿܝܼܘ ܡ̇ܘܫܸܛ ܐܘܼܟܼܠܵܐ ܕܲܓܼܡܝܼܪܘܼܬܼܵܐ ܀", ":ܒܐܘܼܟܼܠܵܐ ܕܪܘܼܟܼܠܵܐ ܡܬܲܪܣܸܐ ܠܐ̄ܢܵܫܵܐ ܦܲܓܼܪ̈ܵܢܵܝܹܐ", "ܘܲܠܦܘܼܬܼ ܝܲܠܕܵܐ ܐܵܦ ܬܘܼܪܣܵܝܵܐ ܠܲܕܼܡܸܬܼܝܲܠܕܿܝܼܢ ܀", ":ܕܸܒܼܚܵܐ ܚܲܝܵܐ ܡܛܲܝܸܒܼ ܟܠܫܵܥ ܩܕܼܵܡ ܐܲܟܲܘܿܠܹ̈ܐ", "ܘܡ̇ܙܹ̇ܓܼ ܡܲܫܩܸܐ ܚܹܝܠ ܚܲܝܘܼܬܼܵܐ ܠܦܲܓܼܪܵܐ ܘܢܲܦܫܵܐ ܀", ":ܦܵܬܼܘܿܪ ܚܲܝܹ̈ܐ ܡܲܬܼܩܸܢ ܣܵܐܹ̇ܡ ܩܕܼܵܡ ܥܲܝܢܲܝ̈ܗܘܿܢ", ":ܘܨܵܐܲܪ ܐ̄ܪܵܙܵܐ ܕܡ̇ܬܵܐ ܘܚܲܝܹ̈ܐ ܒܠܲܚܡܵܐ ܘܚܲܡܪܵܐ", ":ܒܝܲܕܼ ܓܲܠ̈ܝܵܬܼܵܐ ܡܚܵܘܸܐ ܚܲܝܠܵܐ ܕܲܣܬܼܝܼܪ̈ܵܬܼܵܐ", "ܘܚܵܐܹ̇ܿܝܢ ܐ̄ܢܵܫܵܐ ܒܐܘܼܟܼܠܵܐ ܕܠܲܚܡܵܐ ܘܫܸܩܝܵܐ ܕܚܲܡܪܵܐ ܀", ":ܠܲܚܡܵܐ ܘܚܲܡܪܵܐ ܚܵܙܹ̇ܝܢ ܪܸ̈ܓܼܫܹܐ ܒܲܪ݁ܲܢܵܝܹܐ", "ܘܙܵܘܥܹ̈ܐ ܟܣܲܝܵܐ ܩܵܢܹ̇ܝܢ ܚܲܝܠܵܐ ܕܲܒܼܓܲܠ̈ܝܝܵܬܼܵܐ ܀", ":ܩܵܐܹ̇ܡ ܟܵܗܢܵܐ ܐܲܝܟ ܠܸܫܵܢܵܐ ܠܲܡܬܲܪܓܵܡܘܼ", "ܘܡܲܟܼܪܸܙ ܩܵܠܹܗ ܡ̇ܘܬܵܐ ܘܚܲܝܹ̈ܐ ܠܲܒܼܢܲܝ̈ܢܵܫܵܐ ܀", ":ܒܠܲܚܡܵܐ ܘܚܲܡܪܵܐ ܡܚܵܘܸܐ ܦܲܓܼܪܵܐ ܘܲܕܼܡ̇ܐ ܕܡܲܠܟܵܐ", "ܕܡܝܼܬܼ ܡܸܛܠ ܟܠ ܘܲܚܝ̣ܵܐ ܘܐܲܚܝܿ ܠܟܼܠ ܒܲܨܠܝܼܒܹܗ ܀", ":ܒܕܼܚܠܵܐ ܩܵܐܹ̇ܡ ܦܲܓܼܪܵܢܵܝܵܐ ܐܲܡܫܲܡܵܫܘܼ", "ܘܫܵܐܹ̇ܠ ܪ̈ܲܚܡܹܐ ܥܠܵܘܗܝ ܘܥܲܠ ܓܸܢܣܹܗ ܕܢܸܫܘܸܐ ܠܪ̈ܲܚܡܹܐ ܀", ":ܘܩܵܪܹܐ ܠܪܘܼܚܵܐ ܕܢܸܚܘܿܬܼ ܨܹܐܕܼܵܘܗܝ ܒܚܲܝܠܵܐ ܕܡܸܢܹܗ", "ܕܢܸܬܸܿܠ ܚܲܝܠܵܐ ܒܠܲܚܡܵܐ ܘܚܲܡܪܵܐ ܠܡܸܬܲܠ ܚܲܝܹ̈ܐ ܀", ":ܒܠܲܚܡܵܐ ܘܚܲܡܪܵܐ ܡܸܬܼܚܲܙܝܵܢܹ̈ܐ ܫܵܪܹܝܢ ܚܲܝܹ̈ܐ", "ܘܗܵܘܹ̇ܝܢ ܐܘܼܟܼܠܵܐ ܠܡܵܝܘܿܬܼܘܼܬܼܵܐ ܟܲܪܝܲܬܼ ܚܲܝܹ̈ܐ ܀", ":ܒܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܡܚܲܬܸܿܩ ܡܸܠܵܘ̈ܗܝ", "ܘܡܲܠܸܦ ܐ̄ܢܵܫܵܐ ܕܢܸܩܥܘܿܢ ܩܲܕܿܝܼܫ ܥܲܡ ܪ̈ܘܼܚܵܢܹܐ ܀", ":ܥܵܢܹ̇ܝܢ ܥܲܡܵܐ ܒܵܬܲܪ ܡܸܠܵܘ̈ܗܝ ܩܲܕܼܝܼܫ ܩܲܕܿܝܼܫ", "ܩܲܕܿܝܼܫ ܚܲܒܠܵܐ ܕܲܟܼܣܸܐ ܡ̣ܢ ܟܠ ܘܲܓܼܠܸܐ ܡ̣ܢ ܟܠ ܀", ":ܘܦܵܫܹ̇ܛ ܐܝܼܕܼܵܘ̈ܗܝ ܘܩܵܨܹ̇ܐ ܠܲܚܡܵܐ ܪܘܼܚܵܢܵܝܵܐ", "ܘܪܵܫܹ̇ܡ ܛܘܼܦܣܵܐ ܕܦܲܓܼܪܵܐ ܘܲܕܼܡ̇ܐ ܕܡܝܼܬܼ ܘܐܸܬܼܢܲܚܲܡ ܀", ":ܒܐܝܼܕܼܵܘ̈ܗܝ ܝܵܗܹ̇ܒܼ ܦܲܓܼܪܵܐ ܕܡܲܠܟܵܐ ܠܲܟܼܡܵܘܵܬܹ̈ܗ", "ܟܲܕܼ ܡܸܬܼܚܲܝܲܠ ܒܚܹܝܠ ܛܲܝܒܿܘܼܬܼܵܐ ܠܡܸܬܲܠ ܚܲܝܹ̈ܐ ܀", ":ܘܝܵܗܹ̇ܒܼ ܠܲܚܡܵܐ ܘܐܵܡܲ݁ܪ ܦܲܓܼܪܵܐ ܕܡܲܠܟܵܐ ܡܫܝܼܚܵܐ", "ܘܡܲܫܩܸܐ ܚܲܡܪܵܐ ܘܲܡܟܲܢܸܐ ܠܹܗ ܕܡ̇ܐ ܝܲܩܝܼܪܵܐ ܀", ":ܐܹܝܘ ܦܲܓܼܪܵܢܵܐ ܕܲܛܥܝܼܢ ܢܘܼܪܵܐ ܘܠܵܐ ܡܸܬܼܚܲܪܲܟ", "ܐܹܝܘ ܡ̇ܝܘܿܬܼܵܐ ܕܟܲܕܼ ܡ̇ܝܘܿܬܼܵܐ ܗ̄ܘ̣ ܡܦܲܠܸܓܼ ܚܲܝܹ̈ܐ ܀", ":ܡܲܢ ܐܲܦܸܣ ܠܵܟ ܥܲܦܪܵܐ ܫܝܼܛܵܐ ܠܡܹܐܚܲܕܼ ܢܘܼܪܵܐ", "ܘܡܲܢ̣ܘܼ ܥܲܒܼܕܵܟ ܡܦܲܠܸܓܼ ܚܲܝܹ̈ܐ ܒܲܪ ܡܸܣܟܹܿܢܹ̈ܐ ܀", "ܡܲܢ̣ܘܼ ܐܲܠܦܵܟ ܠܡܸܚܒܲܫ ܢܘܼܪܵܐ ܒܚܘܼܦܢܲܝ̈ ܒܸܣܪܵܐ:", "ܘܡܲܢ ܒܲܕܸܿܩ ܠܵܟ ܚܸܟܼ̈ܡܵܬܼܵܐ ܕܟܲܣ̈ܝܵܢ ܡܸܢܵܟ ܀", ":ܠܵܘ ܕܝܼܠܵܟ ܗ̄ܝܼ ܠܡܸܣܥܲܪ ܗܵܠܹܝܢ ܕܪ̈ܵܡ̇ܢ ܡܸܢܵܟ", "ܚܹܝܠ ܥܘܼܕܼܪܵܢܵܐ ܗ̄ܘ̣ ܕܐܲܠܵܗ ܟܠܵܐ ܕܐܲܪܝܼܡ ܫܸܦܠܵܟ ܀", ":ܗܘ̤ ܐܲܫܪܝܼ ܒܵܟ ܚܲܝܠܵܐ ܟܲܣܝܵܐ ܘܚܲܝܸܠ ܙܵܘܥܲܝ̈ܟ", "ܘܗܘ̤ ܬܬܲܪܓܸܿܡ ܒܵܟ ܚܹܝܠ ܟܲܣ̈ܝܵܬܹܗ ܒܐܸܕܼܢܲܝ̈ ܒܸܣܪܵܐ ܀", ":ܡ̣ܢ ܥܘܼܕܼܪ̈ܵܢܵܘܗܝ ܩ̣ܢܲܝܬܿ ܡ̇ܘܗܲܒܼܬܼܵܐ ܠܡܸܬܲܠ ܚܲܝܹ̈ܐ", "ܘܡܲܕܼ ܥܲܦܪܵܐ ܐ̄ܢܬܿ ܠܒܼܝܼܟ ܐܲܢ̄ܬܿ ܓܼܙܵܐ ܕܪ̈ܘܼܚܵܢܝܵܬܼܵܐ ܀", ":ܠܓܲܙܵܐ ܕܪܘܼܚܵܐ ܥܒܼܝܼܕܼ ܓܹܐܙܲܒܼܪܵܐ ܟܵܗܢܵܐ ܕܪܘܼܚܵܐ", "ܘܪ̈ܘܼܚܵܢܝܵܬܼܵܐ ܣܝܼ̈ܡܵܢ ܒܐܝܼܕܼܵܘ̈ܗܝ ܠܲܡܦܲܠܵܓܼܘܿ ܀", ":ܩܠܝܼܕܹ̈ܐ ܕܪܵܘܡ̇ܐ ܠܒܼܝܼܟ ܡ̇ܝܘܿܬܼܵܐ ܐܲܝܟ ܫܲܠܝܼܛܵܐ", "ܘܐܵܣܲܪ̇ ܘܫܵܪܹ̈ܐ ܒܡܸܠܲܬܼ ܦܘܼܡܹܗ ܐܲܝܟ ܒܵܪܘܿܝܵܐ ܀", ":ܐܵܣܲ̈ܪ ܥܵܘ̣ܠܵܐ ܒܝܲܕܼ ܫܸܫܠܬܵܐ ܕܡܸܠܲܬܼ ܦܘܼܡܹܗ", "ܘܡܲܗܦܸܟ ܫܵܪܹܐ ܡ̇ܐ ܕܐܸܫܬܲܚܠܲܦ ܐ̄̈ܢܵܫ ܡ̣ܢ ܥܵܘ̣ܠܵܐ ܀", ":ܡܚܲܬܸܡ ܪܸܡܙܵܐ ܕܚܹܝܠ ܒܵܪܘܿܝܵܐ ܒܵܬܲܪ ܡܸܠܵܘ̈ܗܝ", "ܘܐܵܣܲܪ̇ ܒܝܼܫܹ̈ܐ ܛܵܒܹ̈ܐ ܡ̇ܐ ܕܐܸܙܕܲܕܲܩܘ ܀", ":ܬܲܗܪܵܐ ܪܲܒܵܐ ܕܚܘܼܒܵܐ ܪܲܒܵܐ ܕܐܲܠܵܗ ܟܠܵܐ", "ܕܝܲܗ̣̄ܒܼ ܫܘܼܠܛܵܢܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܘܿܢ ܠܹܗ ܀", ":ܪܸܡܙܵܐ ܗ̄ܘ̣ ܒܲܠܚܘܿܕܼ ܕܝܼܠܹܗ ܫܲܠܝܼܛ ܥܲܠ ܟܠ ܕܲܒܼܪ̣ܵܐ", "ܘܕܼܝܼܠܹܗ ܐܝܼܬܼܵܘܗܝ ܕܢܹܐܣܘܿܪ ܘܢܸܫܪܸܐ ܐܲܝܟ ܨܼܒܼܝܵܢܹܗ ܀", ":ܒܛܲܝܒܿܘܼ ܝܲܗ̣̄ܒܹܿܗ ܠܲܒܼܢܲܝ̈ܢܵܫܵܐ ܠܫܘܼܠܛܵܢ ܪܸܡܙܹܗ", "ܕܢܵܘܕܲܥ ܚܘܼܒܹܿܗ ܕܲܟܼܡܵܐ ܪܵܚܹ̇ܡ ܠܲܒܼܢܲܝ̈ ܒܲܝܬܹܿܗ ܀", ":ܒܚܸܟܼܡܵܐ ܣܵܥܲ݁ܪ ܡ̇ܐ ܕܲܡܫܵܘܬܸܿܦ ܕܝܼܠܹܗ ܒܕܼܝܼܠܹܗ", "ܕܲܒܼܥܸܠ̈ܠܵܬܼܵܐ ܢܓܲܪܸܓܼ ܕܝܼܠܹܗ ܕܕܼܝܼܠܹܗ ܢܸܗܘܘܿܢ ܀", ":ܒܲܫܒܼܝܼ̈ܚܵܬܼܵܐ ܡܚܲܬܿܚܸܬܼ ܐ̄ܢܵܫܵܐ ܐܲܝܟ ܕܲܠܫܲܒܼܪܹ̈ܐ", "ܕܲܒܼܝܲܕܼ ܡܸܠܵܘ̈ܗܝ ܢܸܩܢܘܿܢ ܕܲܪܓܼܵܐ ܕܡܲܩܢܸܐ ܚܲܝܹ̈ܐ ܀", ":ܒܫܸܡ ܟܵܗܢܘܼܬܼܵܐ ܦܲܬ̣ܚܹܗ ܠܓܲܙܵܐ ܕܥܘܼܬܼܪܹܗ ܪܲܒܵܐ", "ܕܢܸܣܲܒܼ ܟܠܢܵܫ ܫܘܼܒܼܩܵܢ ܥܵܘ̣ܠܵܐ ܒܝܲܕܼ ܒܲܪ ܓܸܢܣܹܗ ܀", ":ܒܩܘܼܕܼܫܵܐ ܕܪܵܘܡ̇ܐ ܥܬܼܝܼܕܼ ܕܲܢܚܲܕܹܿܐ ܠܐܲܪ݁ܥܵܢܵܝܹܐ", "ܘܝܲܗ̣̄ܒܼ ܡܵܗܢܘܼܬܼܵܐ ܐܲܝܟ ܪܲܗܒܼܘܿܢܵܐ ܕܫܘܼܘܕܵܝ ܡܸܠܵܘ̈ܗܝ ܀", ":ܒܐ̄ܪܵܙ ܗܵܘ̇ ܥܘܼܡܪܵܐ ܡܕܲܡܹܝܢ ܟܵܗܢܹ̈ܐ ܒܩܘܼܕܫܵܐ ܕܐܲܪܥܵܐ", "ܘܐܲܝܟ ܡܲܚܙܝܼܬܼܵܐ ܡܚܵܘܹܝܢ ܝܘܼܩܢܵܐ ܕܲܥܬܼܝܼ̈ܕܼܵܬܼܵܐ ܀", ":ܐܲܝܟ ܗܲܕܿܝܼ̈ܠܹܐ ܣܝܼܡܝܼܢ ܒܐܘܼܪܚܵܐ ܕܠܲܐܦܲܝ̈ ܪܵܘܡ̇ܐ", "ܘܠܵܐ ܐ̄ܢܵܫ ܚܵܙܹ̇ܩ ܒܸܠܥܵܕܲܝܗܘܿܢ ܠܘܲܥܕܵܐ ܕܲܠܗܲܠ ܀", ":ܕܘܼܟܲܬܼ ܢܘܼܗܪܵܐ ܡܡܲܠܸܝܢ ܒܐܲܪܥܵܐ ܠܲܕܼܚܸܫܘܿܟܼܝܼܢ", "ܘܐܲܝܟ ܕܲܒܼܡܸܠܚܵܐ ܡܲܩܢܹܝܢ ܛܲܥܡܵܐ ܠܲܕܼܦܲܟܿܝܼܗܝܼܢ ܀", ":ܡܲܪܡܹܝܢ ܟܠܫܵܥ ܢܸܫ̈ܒܹܿܐ ܡܠܝܼܠܹ̈ܐ ܕܦܸܬܼܓܼܵܡܲܝ̈ܗܘܿܢ", "ܘܨܵܝ̇ܕܲܝܼܢ ܐ̄ܢܵܫܵܐ ܡ̣ܢ ܡܝܼܬܼܘܼܬܼܵܐ ܠܘܵܬܼ ܚܲܝܘܼܬܼܵܐ ܀", ":ܒܗܘܿܢ ܡܸܬܼܢܲܚܡܝܼܢ ܡܝܼ̈ܬܼܵܐ ܕܥܵܘ̣ܠܵܐ ܕܩܸܒܼܪܲܬ̤ ܛܘܼܥܝܲܝ", "ܘܚܵܙܹ̇ܝܢ ܢܘܼܗܪܵܐ ܕܚܵܝܑܬܼ ܡܝܼܬܹ̈ܐ ܒܦܸܬܼܓܼܵܡܲܝ̈ܗܘܿܢ ܀", ":ܒܗܘܿܢ ܡܸܬܿܬܿܕܿܝܼܢܝܼܢ ܡܝܼܬܹ̈ܐ ܘܚܲܝܹ̈ܐ ܒܲܬܼܪܹܝܢ ܥܘܼܡܪܹ̈ܐ", "ܘܠܲܫܘܼܠܛܵܢܗܘܿܢ ܢܛܝܼܪ ܒܘܼܚܵܪܵܢܵܐ ܕܐ̄ܢܵܫܵܐ ܘܥܝܼܪܹ̈ܐ ܀", ":ܗܢ̣ܘܿܢ ܕܵܝ̇ܢܝܼܢ ܠܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ", "ܘܒܼܵܗܗ̇ܬܿܝܼܢ ܫܹܐܕܹ̈ܐ ܒܨܸܡܚܵܐ ܕܕܘܼܒܵܪ̈ܵܝܗܘܿܢ ܀", ":ܘܐܸܢܗܘ̤ ܕܨܸܡܚܵܐ ܕܕܘܼܒܵܪ̈ܲܝܗܘܿܢ ܡܩܲܛܪܸܓܼ ܥܵܘ̣ܠܵܐ", "ܐܲܝܟܲܢ ܙܵܟܹ̇ܝܢ ܐ̄ܢܵܫܵܐ ܕܲܛܠ݂ܲܡܘ ܦܸܬܼܓܼܵܡܲܝ̈ܗܘܿܢ ܀", ":ܐܸܢ ܡܲܠܲܐܟܹ̈ܐ ܪ̈ܘܼܚܵܢܵܝܹܐ ܒܗܘܿܢ ܡܸܬܿܬܿܕܲܝܼܢܝܼܢ", "ܕܝܼܢܵܐ ܥܦܝܼܦܵܐ ܚܲܝܵܒܼ ܐܲܝܢܵܐ ܕܲܠܗܘܿܢ ܫܵܐܹ̇ܛ ܀", ":ܚܵܘܒܲܬܼ ܚܘܼܒܵܐ ܚܲܝܵܒܼ ܟܠܢܵܫ ܕܲܠܗܘܿܢ ܢܸܦܪܘܿܥ", "ܕܲܚܠܵܦ ܟܠܢܵܫ ܒܵܥܹ̇ܝܢ ܪ̈ܲܚܡܹܐ ܡ̣ܢ ܚܵܐܹ̇ܢ ܟܠ ܀", ":ܠܗܘܿܢ ܢܸܬܼܦܲܢܸܐ ܡ̣ܢ ܫܵܡ̇ܘܿܥܹ̈ܐ ܐܲܓܼܪܵܐ ܕܚܘܼܒܵܐ", "ܕܗܸܢܘ̣ܿܢ ܡܢܲܠܘܿܢ ܣܘܼܢܩܵܢ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܐܲܝܟ ܐܲܒܼܵܗܹ̈ܐ ܢܚܵܘܘܿܢ ܚܘܼܒܿܗܘܿܢ ܨܸܝܕܼ ܝܲܠܕܲܝ̈ܗܘܿܢ", "ܘܒܼܐܘܼܟܼܠܵܐ ܕܪܘܼܚܵܐ ܢܬܲܪܣܘܿܢ ܙܵܘܥܹ̈ܐ ܚܠܵܦ ܗܲܕܵܡܹ̈ܐ ܀", ":ܪ̈ܵܥܵܘܵܬܼܵܐ ܕܥܸܪ̈ܒܹܿܐ ܡܠܝܼܠܹ̈ܐ ܩܪܹܝܢ ܡ̣ܢ ܡ̇ܪܲܢ", "ܘܲܠܦܘܼܬܼ ܥܵܢ̈ܐ ܐܵܦ ܬܘܼܪܣܵܝܵܐ ܪܘܼܚܵܢܵܝܵܐ ܀", ":ܠܗܘܿܢ ܐܸܬܼܐܲܡܪܲܬ̤ ܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܫܸܡܥܘܿܢ", "ܕܢܸܪܥܘܿܢ ܥܸܪ̈ܒܹܿܐ ܘܐܸܡܪܹ̈ܐ ܡܠܝܼܠܹ̈ܐ ܘܲܢ̈ܩܵܘܵܬܼܵܐ ܀", ":ܫܡ݂ܲܥܘ ܒܲܪ̄̇ܬܼ ܩܵܠܵܐ ܕܗܵܘ̇ ܒܘܼܚܪܵܢܵܐ ܟܵܗܢܹ̈ܐ ܕܥܹܕܵܬܵܐ", "ܘܚܵܘܵܘ ܚܘܼܒܵ ܕܚܵܘܝܼ ܫܸܡܥܘܿܢ ܨܹܝܕܼ ܦܵܪܘܿܩܲܢ ܀", ":ܪܥܵܘ ܙܲܗܝܵܐܝܼܬܼ ܐܲܝܟ ܦܘܼܩܵܕܵܢܹܗ ܕܪܵܥܝܵܐ ܛܵܒܼܵܐ", "ܘܲܣܥܘܿܪܘ ܥܵܢܹ̈ܐ ܒܚܘܼܒܵܐ ܪܲܒܵܐ ܕܲܦܠܸܐ ܠܚܘܼܒܹܿܗ ܀", ":ܚܘܼܪܘ ܘܐܸܬܼܒܲܩܵܐ ܕܒܲܕܼܡܹܗ ܙܲܒܼܢܵܗ̇ ܠܥܵܢ̈ܵܐ ܕܐ̄ܢܵܫܵܐ", "ܘܒܼܪܹܫ ܩܲܝܣܵܐ ܟܬ݂ܲܒܼ ܚܲܪܲܪ ܠܵܗ̇ ܡ̣ܢ ܥܲܒܼܕܿܘܼܬܼܵܐ ܀", "ܚܙܵܘ ܕܲܟܼܡܵܐ ܚܲܫ̣ ܡ̣ܢ ܛܵܠܘܿܡܹ̈ܐ ܚܠܵܦ ܡܲܪܥܝܼܬܹܗ:", "ܘܒܲܣܲܪ ܘܐܲܗܸܠ ܥܲܠ ܟܠ ܚܲܫܝܼ̈ܢ ܕܗܝ̤ ܠܵܐ ܬܹܐܒܲܕܼ ܀", ":ܒܢܝܼܫܵܐ ܕܝܼܠܹܗ ܪܲܓܼ ܕܲܢܕܲܡܘܿܢ ܪ̈ܵܚܡܲܝ ܚܘܼܒܹܿܗ", "ܘܲܒܼܥܸܩܵܒܼܵܬܹ̈ܐ ܢܸܪܕܿܘܿܢ ܒܐܘܼܪܚܵܐ ܕܟܼܵܪܘܿܙܘܼܬܹܗ ܀", ":ܐܲܓܼܪܵܐ ܐܲܒܵܐ ܡ̣ܠܲܟ ܘܐܸܫܬܵܘܕܲܝܼ ܠܲܕܼܪܵܚܹ̇ܡ ܠܹܗ", "ܕܥܲܡܹܗ ܢܸܗܘܸܐ ܒܒܼܘܼܣܵܡ ܚܲܝܹ̈ܐ ܕܠܵܐ ܫܘܼܠܵܡܵܐ ܀", ":ܡܲܢ ܟܟܲܝ ܐܝܼܬܼܵܘܗܝ ܕܫܲܪܝܼܪ ܚܘܼܒܹܿܗ ܘܚܲܟܿܝܼܡ ܝܲܨܪܹܗ", "ܘܝܵ̇ܕܲܥ ܫܲܦܝܼܪ ܠܲܡܕܲܒܵܪܘܼ ܠܲܟܼ̈ܢܵܘܵܬܹܗ ܀", ":ܒܐܵܡܹܝܢ ܝܼܡܵܐ ܠܐܲܝܢܵܐ ܕܗܵܠܹܝܢ ܩܢܸܐ ܐܵܦ ܣܵܥܲ݁ܪ", "ܕܟܼܠܹܗ ܥܘܼܬܼܪܵܐ ܕܡܲܠܟܿܘܼܬܼ ܪܵܘܡ̇ܐ ܡܲܓܼܥܲܠ ܒܐܝܼܕܼܵܘ̈ܗܝ ܀", ":ܘܥܲܡ ܦܘܼܪܥܵܢܵܐ ܕܐܲܝܢܵܐ ܕܫܲܦܝܼܪ ܦܲܪܢܸܣ ܥܘܼܬܼܪܹܗ", "ܓܙܲܪܪ ܠܘܼܚܵܡܵܐ ܥܲܠ ܛܵܠܘܿܡܹ̈ܐ ܕܢܲܣ݂ܲܒܼܘ ܘܲܛܠܲܡ̣ܘ ܀", ":ܐܸܢ ܕܹܝܢ ܢܹܐܡܲܪ ܥܲܒܼܕܵܐ ܒܝܼܫܵܐ ܕܪܲܚ̣ܝܼܩ ܕܝܼܢܵܐ", "ܢܹܐܬܸܐ ܡ̇ܪܹܗ ܘܢܸܬܼܒܲܥ ܒܐܝܼܕܼܵܘ̈ܗܝ ܛܵܠܘܿܡܘܼܬܹܗ ܀", ":ܬܵܘ ܟܹܝܬܼ ܥܲܒܼ̈ܕܹܿܐ ܙܒܼܝܼܢܲܝ̈ ܒܲܕܼܡ̇ܐ ܕܝܲܩܝܼܪ ܡ̣ܢ ܟܠ", "ܨܘܼܬܼܘ ܦܸܬܼܓܼܵܡܵܐ ܕܲܡܚܲܪܪܵܢܵܐ ܕܥܲܒܼܕܿܘܼܬܼ ܓܸܢܣܲܢ ܀", ":ܬܵܘ ܐܸܬܼܒܲܝܲܢܘ ܒܚܹܝܠ ܣܘܼܟܵܠܵܐ ܕܲܟܼܣܸܐ ܒܡܸܠܵܘ̈ܗܝ", "ܕܥܲܡ ܦܘܼܪܥܵܢܵܐ ܐܵܦ ܫܘܼܢܵܩܵܐ ܕܠܵܐ ܫܘܼܠܵܡܵܐ ܀", ":ܠܛܵܒܹ̈ܐ ܠܲܒܸܿܒ̣ ܫܒܸܡ ܦܘܼܪܥܵܢܵܐ ܕܲܥܬܼܝܼ̈ܕܼܬܼܵܐ", "ܘܲܒܼܡܲܪ̈ܵܚܹܐ ܐܲܪܡܝܼ ܩܸܢܛܵܐ ܕܢܸܓܼ̈ܕܹܿܐ ܩ̈ܫܲܝܵܐ ܀", ":ܢܸܕܼܚܲܠ ܡ̇ܕܹܝܢ ܡ̣ܢ ܦܸܬܓܼܵܡܵܘ̈ܗܝ ܐܲܝܟ ܫܲܪܝܼܪܹ̈ܐ", "ܘܠܵܐ ܢܸܬܼܪܲܦܸܐ ܕܠܵܐ ܢܸܬܼܚܲܝܲܒܼ ܥܲܡ ܚܲܝܵܒܹ̈ܐ ܀", ":ܫܲܪܝܼܪ ܕܝܼܢܹܗ ܘܠܵܐ ܡܸܬܿܕܲܓܼܠ ܫܘܼܘܕܵܝ ܡܸܠܵܘ̈ܗܝ", "ܠܵܐ ܢܸܬܼܦܲܠܲܓܼ ܥܲܠ ܡܘܼܠܟܵܢܵܘ̈ܗܝ ܕܲܠܡܵܐ ܢܹܐܒܲܕܼ ܀", ":ܠܟܼܵܗܢܹ̈ܐ ܙܵܕܹܩ ܠܡܸܛܲܪ ܗܵܠܹܝܢ ܛܵܒܼ ܡ̣ܢ ܟܠܢܵܫ", "ܐܲܟܿܡܵܐ ܕܲܫܒܼܝܼܚ ܕܲܪܓܼܵܐ ܕܲܩܢܹܝܢ ܛܵܒܼ ܡ̣ܢ ܟܠܢܵܫ ܀", ":ܐܲܝܢܵܐ ܕܝܵ̇ܕܲܥ ܨܸܒܼܝܵܢ ܡ̇ܪܹܗ ܘܠܵܐ ܥܵܒܹ̇ܕܼ ܠܹܗ", "ܢܸܓܼ̈ܕܹܿܐ ܚܲܝܵܒܼ ܠܦܘܼܬܼ ܝܼܕܲܥܬܼܵܐ ܕܼܝܼܕܲܥ ܘܲܛܠ݂ܲܡ ܀", ":ܘܐܸܢ ܕܹܝܢ ܛܵܠܹ̇ܡ ܐܲܝܢܵܐ ܕܛܵܠܹ̇ܡ ܡܲܪܵܚܵܐܝܼܬܼ", "ܢܲܦܫܹܗ ܛܵܠܹ̇ܡ ܡ̣ܢ ܛܵܒܼܵܬܼ̈ܐܐ ܕܲܡܠܝܼ̈ܟܼܵܢ ܠܹܗ ܀", ":ܠܨܸܒܼܝܵܢ ܢܲܦܫܹܗ ܡ̣ܠܲܟ ܦܘܼܪܥܵܢܵܐ ܕܥܬܼܝܼ̈ܕܼܵܬܼܵܐ", "ܘܗܘ̤ ܡܸܬܼܢܲܓܲܕܼ ܐܲܝܟ ܝܵܕܲܘܿܥܵܐ ܕܝܼܕܲܥ ܘܐܲܣܟܸܿܠ ܀", ":ܟܵܗܢܵܐ ܕܡܲܣܟܸܿܠ ܪܲܒܿ ܩܘܼܛܪܵܓܹܗ ܘܲܩܫܸܐ ܢܸܓܼܕܹܿܗ", "ܘܠܦܘܼܬܼ ܕܵܪܓܹܗ ܐܵܦ ܫܘܼܢܵܩܹܗ ܐܵܦ ܪܘܼܡܪܵܡܹܗ ܀", ":ܒܪܲܒܿܘܼܬܼ ܕܲܪܓܼܵܐ ܕܫܸܡ ܟܵܗܢܘܼܬܼܵܐ ܨܒܹ̇ܝܬܼ ܕܐܹܩܲܠܸܣ", "ܘܙܲܩ̣ܬܲܢܝ ܚܲܫܵܐ ܕܲܚܙܹ̇ܝܬܼ ܕܲܙܥܲܪ ܒܠܵܐ ܝܼܕܲܥܬܼܵܐ ܀", "ܬܸܗܪܹܬܼ ܕܲܚܙܹ̇ܝܬܼ ܪܲܒܿܘܼܬܼ ܫܘܼܒܼܚܵܐ ܕܐܲܝܠܹܝܢ ܕܲܢܨܲܚ̣ܘ:", "ܘܚܸܫܹ̇ܬܼ ܘܐܲܟܼܪܝܼܬܼ ܠܘܼܩܒܲܠ ܨܲܥܪܵܐ ܕܐܲܝܠܹܝܢ ܕܐܲܫܦܸܠܘ ܀", ":ܟܡܵܐ ܕܪܲܒܵܐ ܗ̄ܘ̣ܵܬܼ ܪܲܒܵܢܘܼܬܼܗܘܿܢ ܡ̣ܢ ܟܠ ܕܲܪ̈ܓܼܝܼܢ", "ܗܵܟܲܢ ܙܸܥܪܲܬ̤ ܕܠܵܐ ܡܘܼܫ̈ܚܵܬܼܵܐ ܡ̣ܢ ܟܠ ܕܲܪ̈ܓܼܝܼܢ ܀", ":ܓܲܙܵܐ ܕܪܘܼܚܵܐ ܡܲܓܼܥܲܠ ܗ̄ܘ̣ܵܐ ܠܗܘܿܢ ܠܲܡܕܲܒܵܪܘܼ", "ܘܫܵܛ̣ܘܼܗܝ ܣܲܟܼܠܹ̈ܐ ܕܠܵܐ ܝ̄ܕܲܥܘ̣ ܠܡܸܦܪܲܫ ܚܹܝܠ ܪܲܒܿܘܼܬܹܗ ܀", ":ܩܠܝܼ̈ܕܹܐ ܕܪܵܘܡ̇ܐ ܝܲܗ̣̄ܒܼ ܒܐܝܼܕܲܝ̈ܗܘܿܢ ܪܸܡܙܵܐ ܟܲܣܝܵܐ", "ܘܟܼܵܗܢܹ̈ܐ ܚܲܪ̈ܡܹܐ ܐܸܚܲܕܼܘ ܬܲܪܥܵܐ ܩܕܼܵܡ ܥܵܠܘܠܹ̈ܐ ܀", ":ܥܵܘ̣ܠܵܐ ܕܐ̄ܢܵܫܵܐ ܡܲܦܲܣ ܗ̄ܘ̣ܵܐ ܠܗܘܿܢ ܠܲܡܚܲܣܵܝܘܼ", "ܘܲܥܫܸ݂ܢ ܥܵܘ̣ܠܵܐ ܕܲܡܚܲܣܝܵܢܹ̈ܐ ܛܵܒܼ ܡ̣ܢ ܛܲܡ̈ܠܹܐ ܀", ":ܢܗܘܼܪܵܐ ܘܡܸܠܚܵܐ ܩ̣ܪܵܗ̇ ܪܲܒܿܟܿܘܼܡܪܹ̈ܐ ܟܲܕܼ ܝܵܗܹ̇ܒܼ ܠܵܗ̇", "ܘܲܚ̣ܫܸܟ ܢܘܼܗܪܵܗ̇ ܘܲܦܟܲܗ̣ ܛܲܥܡܵܗ̇ ܒܝܲܕܼ ܢܵܣܘܿܒܹ̈ܝܗ̇ ܀", ":ܠܡܸܬܲܠ ܚܲܝܹ̈ܐ ܠܡܵܝܘܿܬܼܘܼܬܼܵܐ ܙܲܡܸܢ ܘܲܩ̣ܪܵܗ̇", "ܘܗܵܐ ܡܝܼܬܿܬ̤ ܗܝ̤ ܒܝܲܕܼ ܣܘܼܥܪ̈ܵܢܹܐ ܕܲܫܟܼܝܼܪ̈ܵܬܼܵܐ ܀", ":ܙܲܪܥܵܐ ܛܵܒܼܵܐ ܡܩܲܒܲܠ ܗ̄ܘ̣ܵܐ ܠܵܗ̇ ܕܬܲܪܡܸܐ ܒܐܲܪܥܵܐ", "ܘܦܵܫ̣ܘ ܦܲܠܵܚܹ̈ܐ ܡ̣ܢ ܦܘܼܠܚܵܢܵܐ ܕܡܸܠܲܬܼ ܩܘܼܫܬܵܐ ܀", ":ܠܘܼܩܒܲܠ ܚܲܬܼܢܵܐ ܪܘܼܚܵܢܵܝܵܐ ܢܲܦܝܼܩܵܐ ܗ̄ܘ̣ܵܬܼ", "ܘܲܕܼܡܸܟܼܘ ܡܵܗܢܹ̈ܐ ܘܲܕܼܥܥܸܟ ܢܘܼܗܪܵܐ ܕܠܲܡܦܹܝܕܲܝ̈ܗܘܿܢ ܀", ":ܡܸܫܚܵܐ ܕܪ̈ܲܚܡܹܐ ܚ̣ܣܲܪ ܡ̣ܢ ܡ̇ܐܢܹ̈ܐ ܕܣܘܼܥܪ݁ܵܢܲܝܗܘܿܢ", "ܘܠܵܐ ܢܣ݂ܲܒܼܘ ܪ̈ܲܚܡܹܐ ܕܠܵܐ ܚܲܢ̣ܘ ܘܲܫܒ݂ܲܩܘ ܚܲܟܿܝܼܡܵܐܝܼܬܼ ܀", ":ܒܬܼܘܼܠܹ̈ܐ ܣܲܟܼ̈ܠܹܐ ܫܲܡܲܗ ܐܸܢܘܿܢ ܠܲܕܼܠܵܐ ܚܵܘܣܵܢ", "ܕܲܢܛܲܪܘ ܦܲܓܼܪܵܐ ܘܠܵܐ ܐܸܬܼܩܲܕܼܫܘ ܡ̣ܢ ܚܲܪܢܘܼܬܼܵܐ ܀", ":ܡ̇ܢܵܐ ܢܹܐܬܲܪ ܐܲܝܢܵܐ ܕܦܲܓܼܪܹܗ ܒܕܲܟܼܝܘܼ ܢܵܛ̇ܲܪ", "ܐܸܢ ܪܸܥܝܝܵܢܹܗ ܠܵܐ ܢܸܬܿܕܲܟܸܿܐ ܡ̣ܢ ܣܲܢ̈ܝܵܬܼܵܐ ܀", ":ܡ̇ܢ ܢܸܬܼܥܲܕܲܪ ܡܵܗܢܵܐ ܕܲܥܛܝܼܦ ܫܸܡ ܟܵܗܢܘܼܬܼܵܐ", "ܐܸܢ ܠܵܐ ܫܵܛܹ̇ܡ ܥܒܼܵܕܼܵܐ ܕܲܠܓܼܵܘ ܠܲܫܡܵܐ ܕܲܒܠܲܪ ܀", ":ܥܒܼܵܕܼܵ݁ܐ ܗ̄ܘ̣ ܪܲܒܵܐ ܫܸܡ ܟܵܗܢܘܼܬܼܵܐ ܘܠܵܐ ܫܘܼܠܛܵܢܵܐ", "ܘܲܒܼܣܘܼܥܪ݁ܵܢܹܐ ܚܲܝܵܒܼ ܐܲܝܢܵܐ ܕܢܸܩܪܘܿܒܼ ܨܹܐܕܹܝܗ̇ ܀", ":ܦܵܘܠܘܿܣ ܡܲܠܸܦ ܠܲܕܼܪܵܐܹ̇ܓܓܼ ܠܵܗ̇ ܕܐܲܝܟܲܢ ܢܸܩܪܘܿܒܼ", "ܕܐܲܝܢܵܐ ܕܪܵܐܹ̇ܓܼ ܩܲܫܝܼܫܘܼܬܼܵܐ ܥܒܼܵܕܵ݁ܐ ܪܵܐܹ̇ܓܼ ܀", ":ܟܵܗܢܹ̈ܐ ܛܲܠܡ̣ܘܗ̇ ܠܡܸܠܲܬܼ ܦܵܘܠܘܿܣ ܡ̇ܢܵܐ ܓܲܒܼܝܵܐ", "ܘܪܲܓܼܘ ܫܘܼܠܛܵܢܵܐ ܘܲܣܢ̣ܵܘ ܥܲܡܠܵܐ ܕܡܲܩܢܸܐ ܚܲܝܹ̈ܐ ܀", ":ܠܲܫܡܵܐ ܐܲܚܸܒܼܘ ܡܸܛܠ ܚܘܼܒܵܐ ܕܐܲܪ̈ܥܵܢܝܝܵܬܼܵܐ", "ܘܫܵܛ̣ܘ ܣܘܼܪ݁ܵܢܹܐ ܕܝܲܩܝܼܪ݁ܵܬܼܵܐ ܘܝܲܩܲܪܘ ܙܹܐܦܵܐ ܀", ":ܙܹܐܦܵܐ ܝܲܩܲܪܘ ܛܵܒܼ ܡ̣ܢ ܩܘܼܫܬܵܐ ܕܝܲܩܲܪ ܐܸܢܘܿܢ", "ܘܟܲܕܵܒܼܵܐܝܼܬܼ ܫܦ݂ܲܪܘ ܘܐܸܬܼܩܲܠܲܣܘ ܠܥܹܝܢ ܚܲܙܵܝܹ̈ܐ ܀", ":ܢܣ݂ܲܒܼܘ ܡܵܘܗܲܒܼܬܼܵܐ ܕܠܵܐ ܡܸܙܕܲܒܲܢܵܐ ܒܐܲܪ̈ܥܵܢܵܝܹܬܼܵܐ", "ܘܲܢܣ݂ܲܒܼܘ ܙܲܒܿܢܘܼܗ̇ ܒܟܸܣܦܵܐ ܢܟܼܝܼܠܵܐ ܠܲܕܼܠܵܐ ܫܵܘܹ̇ܝܢ ܀", ":ܒܟܸܣܦܵܐ ܡܝܼܬܼܵܐ ܘܠܵܐ ܝܲܗ̣̄ܒܼܘ ܡ̇ܘܗܲܒܼܬܼܵܐ ܡܲܠܝܲܬܼ ܚܲܝܹ̈ܐ", "ܘܲܢܣ݂ܲܒܼܘ ܡܝܼܬܹ̈ܐ ܕܡܝܼܬܼܘ ܒܲܚܛܝܼܬܼܵܐ ܘܠܵܐ ܐܸܬܼܚܲܣܝܼܘ ܀", ":ܐܵܘܚܸܕܼܘ ܫܲܒܼܛܵܐ ܕܪ̈ܘܼܚܵܢܝܵܬܼܵܐ ܒܐܝܼܕܲܝ̈ ܣܲܟܼܠܹ̈ܐ", "ܘܩܵܡ̣ܘ ܗܸܕܼܝܘܿܛܹ̈ܐ ܒܪܹܫ ܡܲܪܥܝܼܬܼܵܐ ܠܲܡܕܲܒܵܪܘܼ ܀", ":ܪܵܥܝܵܐ ܒܘܿܪܵܐ ܐܲܪܝܼܡ ܚܘܼܛܪܹܗ ܥܲܠ ܕܐܲܟܼܘܵܬܹܗ", "ܘܲܗܘ̤ܵܐ ܪܹܫܵܐ ܛܠܹܐ ܪܸܥܝܵܢܵܐ ܠܥܲܡܵܐ ܫܲܒܼܪܵܐ ܀", ":ܣܒܲܪ ܚܲܠܵܫܵܐ ܕܥܸܪ̈ܒܹܿܐ ܪܵܥܹ̇ܐ ܘܠܵܐ ܠܲܡܝܼܠܹ̈ܐ", "ܘܐܲܝܟ ܕܲܠܚܲܪ̈ܫܹܐ ܡܕܲܒܲܪ ܐܸܢܘܿܢ ܒܐܲܪ̈ܥܵܢܵܝܵܬܼܵܐ ܀", ":ܪܢ̣ܵܐ ܠܹܗ ܣܲܟܼܠܵܐ ܕܫܲܠܝܼܛܘܼܬܼܵܐ ܡܕܲܒܼܪ ܒܐܲܪܥܵܐ", "ܘܫܲܪܝܼ ܬܵܒܲܥ݁ ܫܸܩܠܹ̈ܐ ܕܥܵܢ̈ܵܐ ܒܲܕܼܡܘܼܬܼ ܡܲܠ̈ܟܹܿܐ ܀", ":ܠܵܐ ܗܘ̤ ܝܵ̇ܕܲܥ ܡ̇ܢ̇ܵܘ ܢܝܼܫܵܐ ܕܫܸܡ ܫܘܼܠܛܵܢܹܗ", "ܘܠܵܐ ܡܲܪܥܝܼܬܼܵܐ ܩܢܵܬ̤ ܒܘܼܝܵܢܵܐ ܕܐܲܝܟܲܢ ܬܸܚܸܐ ܀", ":ܣܲܡܝܵܐ ܕܲܣܡܸܐ ܡ̣ܢ ܝܼܕܲܥܬܼܵܐ ܠܒܼܝܼܟ ܠܲܣ̈ܡܲܝܵܐ", "ܘܫܲܪܝܼܘ ܪܵܕܹܝܢ ܒܐܘܼܪܚܵܐ ܕܬܼܵܘܫܵܐ ܕܠܵܐ ܒܘܼܝܵܢܵܐ ܀", ":ܕܠܵܐ ܝܼܕܲܥܬܼܵܐ ܡܕܲܒܲܪ ܣܲܟܼܠܵܐ ܠܲܟܼ̈ܢܵܘܵܬܹܗ", "ܘܐܲܝܟ ܕܲܒܼܚܸܫܟܵܐ ܪܵܕܹܐ ܒܐܘܼܪܚܵܐ ܕܠܵܐ ܝܼܕܲܥܬܼܵܐ ܀", "ܨܹܐܕܼܵܘܗܝ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܒܲܬܒܼܝܼܘܼܬܼܵܐ ܀", "ܕܗܵܘܹ̇ܐ ܟܵܗܢܵܐ ܕܠܵܐ ܝܼܕܲܥܬܼܵܐ ܒܲܕܼܡܘܼܬܼ ܥܲܡܵܐ ܀", ":ܟܵܗܢܵܐ ܫܠܸܡ̣ܘ ܠܲܚܕܼܵܕܹ̈ܐ ܒܲܕܼܠܵܐ ܦܲܐ̈ܝܵܢ", "ܘܲܛܥ̣ܵܘ ܐܘܼܪܚܵܐ ܘܦܵܫ̣ܘ ܡ̣ܢ ܪܲܗܛܵܐ ܕܨܹܝܕܼ ܟܹܐܢܘܼܬܼܵܐ ܀", ":ܐܵܦ ܟܹܐܢܘܼܬܼܵܐ ܕܲܚܙܵܬ̤ ܕܲܛܥ̣ܵܘ ܠܒܲܪ ܡ̣ܢ ܛܲܟܼܣܵܐ", "ܠܸܛܫܲܬ̤ ܣܲܝܦܵܗ̇ ܠܘܼܩܒܲܠ ܥܵܘ̣ܠܵܐ ܕܣܘܼܥܪ݁ܵܢܲܝܗܘܿܢ ܀", ":ܥܵܘ̣ܠܵܐ ܕܡܼܵܗܢܹ̈ܐ ܘܲܕܼܡܲܪܥܝܼܬܼܵܐ ܚܙܵܬ̤ ܘܐܸܬܼܟܲܡܪܲܬ̤", "ܘܐܸܚܕܲܬ̤ ܬܲܪܥܵܐ ܕܠܵܐ ܢܦܝܼܣܘܼܢܵܗ̇ ܪ̈ܲܚܡܹܐ ܚܠܵܦܲܝܢ ܀", ":ܠܒܲܪ ܡ̣ܢ ܬܲܪܥܵܐ ܕܪ̈ܲܚܡܹܐ ܩܵܝ̇ܡܵܐ ܒܵܥܘܼܬܼ ܐ̄ܢܵܫܵܐ", "ܘܲܟܼܠܹܝܢ ܪ̈ܲܚܡܹܐ ܒܐܲܦܲܝ̈ ܬܲܪܥܵܐ ܕܪܸܡܙܵܐ ܟܹܐܢܵܐ ܀", ":ܬܵܘ ܟܹܝܬܼ ܐ̄ܢܵܫܵܐ ܢܦܝܼܣ ܥܲܠ ܥܵܘ̣ܠܲܢ ܥܲܕܼ ܚܲܝܝܼܢܲܢ", "ܕܠܵܐ ܢܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܕܠܵܐ ܫܘܼܠܵܡܵܐ ܀", ":ܬܵܘ ܢܸܒܼܢܸܐ ܠܲܢ ܣܝܵܓܼܵܐ ܕܪ̈ܲܚܡܹܐ ܩܕܼܵܡ ܟܹܐܢܘܼܬܼܵܐ", "ܕܕܲܡ ܬܸܬܼܪܲܥܸܐ ܘܬܸܥܛܸܐ ܥܵܘ̣ܠܲܢ ܡ̣ܢ ܓܵܘ ܣܸܦܪܵܗ̇ ܀", "ܟܵܗܢܹ̈ܐ ܢܸܗܘܘܿܢ ܐܲܝܟ ܡܸܨܥܵܝܹ̈ܐ ܒܝܲܕܼ ܡܸܠܲܝ̈ܗܘܿܢ:", "ܘܒܲܕܼܡܘܼܬܼ ܫܘܼܚܕܼܵܐ ܢܩܲܪܒܼܘܼܢ ܚܲܫܹ̈ܐ ܕܪܸ̈ܥܝܵܢܲܝܗܘܿܢ ܀", ":ܠܗܘܿܢ ܗ̄ܘ̣ ܙܵܕܹܩ ܠܲܡܩܲܪܵܒܼܘܼ ܕܸܒܼܚܹ̈ܐ ܕܚܘܼܒܵܐ", "ܘܠܲܡܚܲܣܵܝܘܼ ܥܵܘ̣ܠܵܐ ܕܐ̄ܢܵܫܵܐ ܘܕܲܩܢܘܿܘܿܡܲܝ̈ܗܘܿܢ ܀", ":ܠܗܘܿܢ ܗ̄ܘ̣ ܡܲܦܲܣ ܠܡܸܦܬܲܚ ܬܲܪܥܵܐ ܩܕܼܵܡ ܚܲܛܝܹ̈ܐ", "ܐܲܝܟ ܓܹܐܙܲܒܼܪܹ̈ܐ ܕܓܲܙܵܐ ܪܲܒܵܐ ܕܠܵܐ ܡܸܣܬܲܝܲܟ ܀", ":ܗܸܢܘ̣ܿܢ ܢܸܗܘܘܿܢ ܐܲܝܟ ܠܸܫܵܢܵܐ ܠܲܡܬܲܪܓܵܡܘܼ", "ܘܢܲܦܩܘܼܢ ܪܘܼܚܵܐ ܩܕܼܵܡ ܕܲܝܵܢ̇ܵܐ ܒܵܚܲ݁ܪ ܥܥܵܘ̣ܠܵܐ ܀", ":ܢܹܐܡܲܪ ܟܵܗܢܵܐ ܨܹܝܕܼ ܡܲܪܥܝܼܬܹܗ ܗܵܝ̇ ܩܵܠܵܐ", "ܕܬܼܘܼܒܼܘ ܚܲܛܵܝܹ̈ܐ ܕܢܲܐܣܘܿܢ ܪ̈ܲܚܡܹܐ ܟܠ ܚܵܘܒܲܝ̈ܟܿܘܿܢ ܀", ":ܣܲܒܼܪܵܐ ܕܚܲܝܹ̈ܐ ܢܸܙܪܘܿܥ ܟܠܫܵܥ ܒܐܸܕܼܢܲܝ̈ ܟܠܢܵܫ", "ܘܲܢܣܝܼܡ ܣܲܡܵܐ ܬܘܵܬܼ ܪܸܥܝܵܢܵܐ ܠܟܹܐܒܹ̈ܐ ܕܢܲܦܫܵܐ ܀", ":ܢܸܚܲܫ ܥܲܠ ܟܠ ܘܢܲܟܼܪܸܐ ܥܲܠ ܟܠ ܐܲܝܟ ܦܵܪܘܿܫܵܐ", "ܘܕܝܼܠܹܗ ܢܸܚܫܘܿܒܼ ܚܲܫܹ̈ܐ ܕܚܲܒܼܪ̈ܵܘܗܝ ܒܲܕܼܡܘܼܬܼ ܦܵܘܠܘܿܣ ܀", ":ܫܛܵܪܵܐ ܟܬܼܝܼܒܼ ܠܹܗ ܚܠܵܦ ܚܵܘ̈ܒܵܬܼܵܐ ܕܲܒܼܢܲܝ̈ ܓܸܢܣܹܗ", "ܘܚܲܝܵܒܼ ܕܢܸܦܪܘܿܥ ܚܵܘܒܲܬܼ ܚܘܼܒܵܐ ܠܲܡܝܲܩܪܵܢܹܗ ܀", ":ܠܕܲܪܓܼܵܐ ܪܵܡ̇ܐ ܩܲܪܒܼܘܼܗܝ ܪ̈ܲܚܡܹܐ ܠܥܸܠ ܡ̣ܢ ܚܲܒܼܪ̈ܵܘܗܝ", "ܢܲܠܦܘܼܬܼ ܕܲܪܓܹܗ ܢܚܵܘܸܐ ܥܲܡܠܵܐ ܕܲܦܠܸܐ ܠܲܫܡܹܗ ܀", ":ܫܡܹܗ ܒܘܼܕܵܩܵܐ ܗ̄ܘ̣ ܕܲܚܠܵܦ ܐ̄ܢܵܫܵܐ ܣܝܼܡ ܕܲܢܟܲܗܸܢ", "ܘܙܵܕܹܩ ܗ̄ܘ̣ ܠܹܗ ܕܢܸܫܠܲܡ ܠܲܫܡܹܗ ܒܝܲܕܼ ܣܘܼܥܪ̈ܵܢܹܐ ܀", ":ܟܸܣܦܵܐ ܕܪ̈ܲܚܡܹܐ ܡܲܓܼܥܲܠ ܒܐܝܼܕܼܵܘ̈ܗܝ ܠܲܡܦܲܠܵܓܼܘܼ", "ܘܐܸܢ ܗܘ̤ ܕܟܼܵܐܹ̇ܡ ܫܵܡܲ݁ܥ ܩܵܠܵܐ ܕܥܲܒܼܕܵܐ ܗ̄ܘ̣ ܒܝܼܫܵܐ ܀", ":ܐܵܦ ܗܵܘ̇ ܕܲܫܩ݂ܲܠ ܟܲܟܿܪܵܐ ܘܛܲܫܝܼ ܣܒ݂ܲܪ ܕܐܸܬܼܦܲܠܲܛ", "ܘܨܵܕܹܗ ܪܸܡܙܵܐ ܕܕܼܝܼܢܵܐ ܟܲܣܝܵܐ ܒܦܘܼܢܵܝ ܡܸܠܵܘ̈ܗܝ ܀", ":ܥܲܒܼܕܼܵܐ ܒܝܼܫܵܐ ܩܪ̣ܵܝܗܝ ܐܵܦ ܡ̇ܪܹܗ ܠܦܘܼܬܼ ܒܝܼܫܘܼܬܹܗ", "ܕܲܢܣ݂ܲܒܼ ܡܲܓܵܢ ܘܠܵܐ ܝܲܗ̣̄ܒܼ ܡܲܓܵܢ ܐܲܟܼܡܵܐ ܕܲܢܣ݂ܲܒܼ ܀", ":ܠܗܵܝ̇ ܒܲܪ̄ܬܼ ܩܵܠܵܐ ܢܨܘܼܬܼܘܼܢ ܟܵܗܢܹ̈ܐ ܦܵܪܘܿܫܵܐܝܼܬܼ", "ܘܢܲܪܡܘܿܢ ܟܸܣܦܵܐ ܕܡܸܠܲܬܼ ܚܲܝܹ̈ܐ ܒܫܵܡܘܿܥܲܝ̈ܗܘܿܢ ܀", ":ܐܵܦ ܫܵܡܘܿܥܹ̈ܐ ܢܩܲܒܿܠܘܼܢ ܙܲܪܥܵܐ ܕܦܸܬܼܓܼܵܡܲܝ̈ܗܘܿܢ", "ܕܠܵܐ ܢܸܬܼܚܲܝܒܼܘܼܢ ܥܲܡ ܛܵܠܘܿܡܹ̈ܐ ܕܲܢܣ݂ܲܒܼܘ ܘܲܛܠܲܡ̣ܘ ܀", "ܒܚܘܼܒܵܐ ܢܨܘܼܬܼܘܼܢ ܩܵܠ ܟܘܼܘܵܢܵܐ ܕܡ̣ܢ ܡܸܠܲܝ̈ܗܘܿܢ:", "ܕܠܵܐ ܢܸܬܼܥܲܕܿܠܘܼܢ ܡ̇ܐ ܕܡܸܬܼܢܲܓܿܕܼܝܼܢ ܚܠܵܦ ܚܵܘܒܲܝ̈ܗܘܿܢ ܀", ":ܒܗܲܢܝܼܐܘܼܬܼܵܐ ܢܩܲܒܸܿܠ ܟܠܢܵܫ ܬܘܼܪܵܨ ܥܲܡܠܹܗ", "ܘܗܘ̤ ܢܸܬܼܟܲܫܲܦ ܠܐܵܣܝܵܐ ܕܲܢܣܝܼܡ ܣܲܡܵܐ ܠܫܘܼܚܢܹܗ ܀", ":ܐܵܣܝܵܐ ܗ̄ܘ̣ ܟܵܗܢܵܐ ܕܡܲܐܣܸܐ ܟܹܐܒܹ̈ܐ ܕܲܒܼܓܼܵܘ ܢܲܦܫܵܐ", "ܘܨܹܐܕܼܵܘܗܝ ܙܵܕܹܩ ܕܢܸܪܗܲܛ ܟܠܫܵܥ ܟܪܝܼܗ ܪܸܥܝܵܢܵܐ ܀", ":ܣܲܡܵܐ ܕܪܘܼܚܵܐ ܝܵ̇ܕܲܥ ܕܲܢܣܲܝܼܡ ܥܲܠ ܚܘܼܫܵܒܹ̈ܐ", "ܘܓܼܵܙܲ݁ܪ ܥܵܘ̣ܠܵܐ ܒܦܲܪܙܲܠ ܪ̈ܲܚܡܹܐ ܐܲܠܵܗܵܝܹ̈ܐ ܀", ":ܟܪ̈ܝܼܗܲܝ ܢܲܦܫܵܐ ܬܵܘ ܐܸܬܼܩܲܪܲܒܼܘ ܨܹܝܼܕ ܝܵܕܼܘܿܥܹ̈ܐ", "ܘܚܵܘܵܘ ܡܘܼܡܹ̈ܐ ܕܪܸ̈ܥܝܵܢܲܝܟܿܘܿܢ ܠܪܸܡܙܵܐ ܟܲܣܝܵܐ ܀", ":ܚܵܙܩܲܝ̈ ܒܐܘܼܪܚܵܐ ܬܵܘ ܐܸܬܼܠܵܘܵܘ ܥܲܡ ܚܲܟܿܝܼܡܹ̈ܐ", "ܘܲܪܕܼܵܘ ܫܲܦܝܼܪ ܠܘܲܥܕܼܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ ܀"], "lines": ["ܡܐܡܪܐ ܕܬܠܬܝܢ ܘܬܪܝܢ", "ܥܲܠ ܥܹܕܿܬܵܐ ܘܥܲܠ ܟܵܗܢܘܼܬܼܵܐ ܘܠܵܚܹܡ ܠܚܲܕܼ", "ܒܫܲܒܵܐ: ܕ: ܕܩܘܼܕܵܫ ܥܹܕܿܬܵܐ", "ܥܘܼܢܵܝܵܐ", ":ܚܲܬܼܢܵܐ ܕܙܲܡܸܢ ܠܲܢ ܠܲܓܼܢܘܿܢ ܡܲܠܟܿܘܼܬܹܗ. ܠܵܐ ܬܸܦܪܫܲܢ ܡܸܢܹܗ: ܐܲܚܲܝ̈", ":ܗܲܝܟܲܠ ܩܘܼܕܫܵܐ ܒܢ̣ܵܐ ܒܵܪܘܿܝܵܐ ܠܐܲܪ̈ܥܵܢܵܝܹܐ", "ܕܲܢܩܲܪܒܼܘܼܢ ܒܹܗ ܣܸܓܼܕܿܬܼܵܐ ܕܚܘܼܒܵܐ ܪܘܼܚܵܢܵܐܝܼܬܼ ܀", ":ܗܲܝܟܲܠ ܩܘܼܕܼܫܵܐ ܘܲܩܕܼܘܿܫ ܩܘܼܕܼܫܹ̈ܐ ܨܲܒܸܿܬܼ ܬܲܩܸܢ", "ܩܘܼܕܼܫܵܐ ܒܐܲܪܥܵܐ ܘܲܩܕܼܘܿܫ ܩܘܼܕܼܫܹ̈ܐ ܠܥܸܠ ܒܲܫܡܲܝܵܐ ܀", ":ܒܩܘܼܕܼܫܵܐ ܕܐܲܪܥܵܐ ܦܩ݂ܲܕܼ ܕܲܢܟܲܗܢܘܼܢ ܐ̄ܪܵܙܵܡܵܐܝܼܬܼ", "ܘܒܲܫܡܲܝܵܢܵܐ ܒܗܘܿܢ ܒܲܥܒܼܵ݁ܕܹ̈ܐ ܕܠܵܐ ܦܘܼܠܵܓܼܵܐ ܀", ":ܬܪܹܝܢ ܕܘܼܒܵܪܹ̈ܐ ܦܪ݂ܲܫ ܒܝܼܕܲܥܬܹܗ ܕܠܵܐ ܡܸܬܿܕܲܪܟܵܐ", "ܘܲܡ̣ܠܵܐ ܐܸܢܘܿܢ ܥܘܼܬܼܪܵܐ ܕܙܲܒܼܢܵܐ ܘܲܕܼܠܵܐ ܫܘܼܠܵܡ ܀", ":ܥܘܼܡܪܵܐ ܕܐܲܪܥܵܐ ܩܪ̣ܵܐ ܒܹܝܬܼ ܩܘܼܕܼܫܵܐ ܐܲܪܥܵܢܵܝܵܐ", "ܘܲܩܕܼܘܿܫ ܩܘܼܕܼܫܹ̈ܐ ܠܗܵܘ̇ ܬܘܼܩܵܢܵܐ ܕܲܟܼܣܸܐ ܒܪܵܘܡ̇ܐ ܀", ":ܩܘܼܕܼܫܵܐ ܘܩܘܼܕܼܫܵܐ ܚܵܘܝܼ ܚܘܼܒܹܿܗ ܠܲܒܼܢܲܝ̈ ܒܲܝܬܹܿܗ", "ܘܐܲܠܸܦ ܐܸܢܘܿܢ ܕܲܢܩܲܕܿܫܘܼܢܵܝܗܝ ܐ̄ܪܵܙܵܢܵܐܝܼܬܼ ܀", ":ܒܩܘܼܕܼܫܵܐ ܕܲܫܡܹܗ ܨܒܼܵܐ ܕܲܢܫܵܘܬܸܿܦ ܠܲܥܒܼܵܕܼ ܐܝܼ̈ܕܵܘܗܝ", "ܕܒܹܗ ܢܸܬܼܩܲܕܿܫܘܼܢ ܡ̇ܐ ܕܲܡܩܲܕܿܫܝܼܢ ܠܲܫܡܵܐ ܕܩܘܼܕܼܫܹܗ ܀", ":ܠܵܘ ܗܘ̤ ܝܵ̇ܬܲܪ ܡ̣ܢ ܒܢܵܬܼ̈ ܩܵܠܹ̈ܐ ܕܩܘܼܕܵܫܲܝ̈ܗܘܿܢ", "ܕܗܘ̤ ܩܲܕܿܝܼܫܵܐ ܗ̄ܘ̣ ܘܲܒܼܕܿܟܼܝܘܼܬܹܗ ܡܩܲܕܸܿܫ ܛܲܡ̈ܠܹܐ ܀", ":ܒܝܲܕܼ ܥܸܠ̈ܠܵܬܼܵܐ ܡܓܲܪܸܓܼ ܕܝܼܠܹܗ ܕܢܸܬܿܕܲܡܘܿܢ ܒܹܗ", "ܕܢܸܥܒܸܿܕܼ ܐܢܘܿܢ ܒܢܲܝ̈ ܝܵܪܬܿܘܼܬܼܵܐ ܕܫܘܼܒܼܚܵܐ ܕܲܒܼܪܹܗ ܀", ":ܒܗܵܕܹܐ ܬܸܢܘܲܝ ܒܢ̣ܵܐ ܒܹܝܬܼ ܩܘܼܕܼܫܵܐ ܘܲܩܕܼܘܿܫ ܩܘܼܕܼܫܹ̈ܐ", "ܘܚܲܦܸܛ ܐ̄ܢܵܫܵܐ ܕܲܢܟܲܗܢܘܼܢ ܒܹܗ ܚܠܵܦ ܚܲܝܲܝ̈ܗܘܿܢ ܀", ":ܠܗܘܿܢ ܗ̄ܘ̣ ܐܲܦܸܣ ܠܡܸܫܒܲܩ ܥܵܘ̣ܠܵܐ ܕܣܘܼܥܪ̈ܵܢܲܝܗܘܿܢ", "ܘܲܠܚܹܐܪܘܼܬܼܗܘܿܢ ܝܲܗ̣̄ܒܼ ܫܘܼܠܛܵܥܵܐ ܠܲܡܙܲܕܵܩܘܼ ܀", ":ܠܗܘܿܢ ܗ̄ܘ̣ ܐܲܩܝܼܡ ܐܲܦܸܛܪ̈ܘܿܦܹܐ ܠܓܲܙܵܐ ܕܲܒܼܗܘܿܢ", "ܕܲܟܼܡܵܐ ܕܨܵܒܹ̇ܝܢ ܢܪܲܒܿܘܿܢ ܥܘܼܬܼܪܵܐ ܕܙܲܕܿܝܼܩܘܼܬܼܵܐ ܀", ":ܠܝܲܨܪܵܐ ܕܲܒܼܗܘܿܢ ܥܒ݂ܲܕܼ ܓܹܐܙܲܒܼܪܵܐ ܕܲܫܒܼܝܼ̈ܚܵܬܼܵܐ", "ܕܢܲܬܲܪ ܗܘ̤ ܠܹܗ ܘܠܲܟܼܢܵܘܵܬܹ̈ܐ ܒܛܘܼܒܹ̈ܐ ܫܒܼܝܼܚܹ̈ܐ ܀", ":ܣܝܼܡܲܬܼ ܚܲܝܹ̈ܐ ܕܠܵܐ ܫܘܼܠܵܡܵܐ ܡ̣ܠܲܟ ܘܐܸܫܬܵܘܕܲܝܼ", "ܘܥܲܠܝܼ ܣܵܡ̣ܵܗ̇ ܒܐܲܬܼܪܵܐ ܕܲܓܼܢܝܼܙ ܡ̣ܢ ܚܲܙܵܝܹ̈ܐ ܀", ":ܒܟܸܣܝܵܐ ܚܵܘܝܹܗ ܠܝܲܳܪܵܐ ܟܲܣܝܵܐ ܕܲܟܼܣܸܐ ܒܢܲܦܫܵܐ", "ܕܢܸܬܼܒܲܩܸܐ ܒܵܗ̇ ܥܒܲܝܢܲܝ̈ ܙܵܘܥܹ̈ܐ ܘܢܸܚܙܸܐ ܫܘܼܦܪܵܗ̇ ܀", ":ܪܸܓܲܬܼ ܥܘܼܬܼܪܵܐ ܪܘܼܚܵܢܵܝܵܐ ܐܲܪܡܝܼ ܒܐܲܪܥܵܐ", "ܕܢܸܬܼܝܲܐܒܼܘܼܢ ܠܹܗ ܐܲܪ̈ܥܥܵܢܵܝܹܐ ܘܢܸܣܢܘܿܢ ܕܐܲܪܥܵܐ ܀", ":ܫܒܼܝܼܠܵܐ ܚܲܕܼܬܼܵܐ ܚܵܘܝܼ ܐܸܢܘܿܢ ܕܢܸܪܕܘܿܢ ܨܹܐܕܼܵܘܗܝ", "ܘܕܲܪܫܹܗ ܒܚܲܫܹ̈ܐ ܚܲܕܼ ܙܲܟܵܝܵܐ ܕܲܙܟܼܵܐ ܒܪܘܼܚܵܐ ܀", ":ܐܲܝܟ ܗܲܕܿܝܼܠܵܐ ܚܙ݂ܲܩ ܒܹܗ ܠܘܼܩܕܼܵܡ ܒܲܫܒܼܝܼܠ ܚܲܝܹ̈ܐ", "ܘܡܲܢܲܥ ܘܲܡ̣ܛܵܐ ܠܘܵܬܼ ܫܘܼܠܵܡܵܐ ܕܲܓ̣ܡܝܼܪܘܼܬܼܵܐ ܀", ":ܡ̣ܠܲܝܟ ܘܐܸܫܬܵܘܕܿܝܼ ܠܲܒܼܢܲܝ̈ ܓܸܢܣܹܗ ܕܢܸܗܘܘܿܢ ܗܲܡܹܗ", "ܘܲܒܼܝܲܕܼ ܐ̄ܪܵܙܹܗ ܢܸܪܕܿܘܿܢ ܥܲܡܹܗ ܒܲܓܼܡܝܼܪܘܼܬܼܵܐ ܀", ":ܒܕܼܘܼܡܝܵܐ ܕܝܼܠܹܗ ܐܲܠܸܦ ܐܸܢܘܢ ܠܲܡܟܲܗܵܢܘܼ", "ܕܗܘ̤ ܒܲܫܡܲܝܵܐ ܘܗܸܢܘ̣ܿܢ ܒܐܲܪܥܵܐ ܐ̄ܪܵܙܵܢܵܐܝܼܬܼ ܀", ":ܠܗܘܿܢ ܝܲܗ̣̄ܒܼ ܕܲܪܓܼܵܐ ܕܪܲܒܿ ܡ̣ܢ ܕܲܪܓܼܵܐ ܢܵܡܘܿܣܵܝܵܐ", "ܘܲܚܠܵܦ ܕܸܒܼܚܹ̈ܐ ܐܲܠܸܦ ܐܸܢܘܿܢ ܠܡܸܕܼܒܲܚ ܚܘܼܒܵܐ ܀", ":ܓ̣ܡܲܪ ܢܵܡܘܿܣܵܐ ܒܢܵܡܘܿܣ ܡܸܠܹ̈ܐ ܕܟܼܵܪܘܿܙܘܼܬܹܗ", "ܘܝܲܗ̣̄ܒ ܟܵܗܢܘܼܬܼܵܐ ܚܠܵܦ ܡܵܗܢܘܼܬܼܵܐ ܕܲܢܚܲܣܸܐ ܟܠ ܀", ":ܬܪܸܥܣܲܪ ܟܵܗܢܹ̈ܐ ܓܒܼ݂ܵܐ ܠܹܗ ܠܘܼܩܕܼܵܡ ܒܡܸܢܝܵܢ ܫܲܒܼܛܹ̈ܐ", "ܘܲܚܠܵܦ ܥܲܡܵܐ ܩܪ̣ܵܐ ܟܠ ܥܲܡܡܝܼ̈ܢ ܕܢܸܗܘܘܿܢ ܕܝܼܠܹܗ ܀", ":ܝܲܗ̣̄ܒܼ ܒܐܝܼܕܲܝ̈ܗܘܿܢ ܚܲܝܠܵܐ ܕܪܘܼܚܵܐ ܠܡܸܚܣܲܢ ܟܠܵܐ", "ܘܲܥܩ݂ܲܪܘ ܛܘܼܥܝܲܝ ܘܲܙܪܲܥܘ ܩܘܼܫܬܵܐ ܕܫܸܡ ܒܵܪܘܿܝܵܐ ܀", ":ܚܲܣܝܼܘ ܥܵܘ̣ܠܵܐ ܘܕܲܟܿܝܼܘ ܡܘܼܡܹ̈ܐ ܒܝܲܕܼ ܥܘܼܕܼܪܵܢܹܗ", "ܘܐܲܠܸܦܘ ܐ̄ܢܵܫܵܐ ܕܢܸܣܢܘܿܢ ܥܵܘ̣ܠܵܐ ܕܣܘܼܥܪ݁ܵܢܲܝܗܘܿܢ ܀", ":ܟܲܗܸܢܘ ܒܐܲܪܥܵܐ ܐ̄ܪܵܙ ܬܘܼܩܵܢܵܐ ܕܡܲܠܟܿܘܼܬܼ ܪܵܘܡ̇ܐ", "ܘܲܒܼܓܼܠ̈ܝܵܬܼܵܐ ܨܵܪܘ ܦܸܠ̈ܐܵܬܼܵܐ ܕܲܥܬܼܝܼ݁ܕܼܵܬܼܵܐ ܀", ":ܒܗܘܿܢ ܐܸܬܼܟܲܪܙܲܬ̤ ܡܸܠܲܬܼ ܚܲܝܹ̈ܐ ܒܹܝܬܼ ܡ̇ܝܘܿܬܹ̈ܐ", "ܘܫܲܪܝܼܘ ܐ̄ܢܵܫܵܐ ܠܡܸܪܕܵܐ ܒܐܘܼܪܚܵܐ ܚܲܕܼܬܹ̈ܐ ܀", ":ܗܸܢܘ̣ܿܢ ܫܲܪܝܼܘ ܠܲܡܟܗܵܢܘܼ ܪܘܼܚܵܢܵܐܝܼܬܼ", "ܐܲܟܼܡܵܐ ܕܩܲܒܸܿܠܘ ܡ̣ܢ ܪܲܒܿܟܿܘܼܡܪܹ̈ܐ ܕܩܲܕܸܿܫ ܐܸܢܘܿܢ ܀", ":ܒܢܝܼܫܵܐ ܕܝܼܠܹܗ ܟܲܗܸܢܘ ܘܝܼܪܸܒܼܘ ܒܕܼܘܼܡܚܵܐ ܕܝܼܠܹܗ", "ܘܐܲܫܠܸܡܘ ܕܲܪܓܸܿܐ ܕܣܘܼܥܪ̈ܵܢܲܝܗܘܿܢ ܠܬܲܠܡܝܼ̈ܕܲܝܗܘܿܢ ܀", ":ܒܗܵܢܵܐ ܢܝܼܫܵܐ ܝܲܗ̣̄ܒܼ ܟܵܗܢܘܼܬܼܵܐ ܠܟܼܵܗܢܹ̈ܐ ܚܲܕܼܬܹ̈ܐ", "ܕܢܼܗܘܘܿܢ ܐ̄ܢܵܫܵܐ ܟܵܗܢܹ̈ܐ ܠܡܸܫܒܲܩ ܥܵܘ̣ܠܵܐ ܒܐܲܪܥܵܐ ܀", ":ܠܫܘܼܒܼܩܵܢ ܥܵܘ̣ܠܵܐ ܗܘ̤ܵܬܼ ܟܵܗܢܘܼܬܼܵܐ ܒܹܝܬܼ ܡ̇ܝܘܿܬܹ̈ܐ", "ܕܡ̇ܝܘܿܬܼܘܼܬܼܵܐ ܣܢܝܼܩܵܐ ܟܠܫܵܥ ܠܡܸܬܼܚܲܣܵܝܘܼ ܀", ":ܚܲܫܹ̈ܐ ܕܥܵܘ̣ܠܵܐ ܡܸܬܼܝܲܠܕܿܝܼܢ ܒܹܗ ܒܲܟܼܝܵܢ ܐ̄ܢܵܫܵܐ", "ܘܠܵܐ ܡܸܬܿܕܲܟܹܿܝܢ ܒܸܠܥܵܕܼ ܣܲܡܵܐ ܕܩܲܕܿܝܼܫܘܼܬܼܵܐ ܀", ":ܠܵܐ ܡܨܸܐ ܐ̄ܢܵܫܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܬܘܼܩ̈ܠܵܬܼܵܐ", "ܘܡ̇ܐ ܕܡܸܬܿܬܲܩܲܠ ܣܢܝܼܩ ܥܲܠ ܪ̈ܲܚܡܹܐ ܕܡܲܐܣܹܝܢ ܥܵܘ̣ܠܹܗ ܀", ":ܒܟܹ̈ܐܒܹܐ ܕܥܵܘ̣ܠܵܐ ܪܡܹܝܢ ܡ̇ܝܘܿܬܹ̈ܐ ܒܦܲܓܼܪܵܐ ܘܢܲܦܫܵܐ", "ܘܚܵܫܲܚ ܐܵܣܝܵܐ ܕܝܵ̇ܕܲܥ ܟܹܐܒܼܵܐ ܕܲܠܓܼܵܘ ܘܕܲܠܒܲܪ ܀", ":ܠܚܘܼܠܡܵܢ ܟܹܐܒܼܵܐ ܟܲܣܝܵܐ ܘܓܼܠܝܵܐ ܗܘ̤ܵܬܼ ܟܵܗܢܘܼܬܼܵܐ", "ܕܬܲܐܣܸܐ ܠܥܵܘ̣ܠܵܐ ܒܐܘܼܡ̇ܢܘܼܬܼܵܐ ܪܘܼܚܵܢܵܝܬܼܵܐ ܀", ":ܐܵܣܵܝܵܐ ܗ̄ܘ̣ ܟܵܗܢܵܐ ܕܲܣܬܼܝܼܪ݁ܵܬܼܵܐ ܘܲܕܼܓܼܠ̈ܝܵܬܼܵܐ", "ܘܠܐܘܼܡ̇ܢܘܼܬܹܗ ܦܫܝܼܩ ܚܘܼܠܡܵܢܵܐ ܕܦܲܓܼܪܵܐ ܘܢܲܦܫܵܐ ܀", ":ܒܣܲܡܵܐ ܕܪܘܼܚܵܐ ܡ̇ܪܹܩ ܥܵܘ̣ܠܵܐ ܡ̣ܢ ܚܘܼܫܵܒܹ̈ܐ", "ܘܫܵܠ̇ܚܝܼܢ ܐ̄ܢܵܫܵܐ ܢܲܚܬܵܐ ܕܥܵܘ̣ܠܵܐ ܘܠܵܒܼ̇ܫܝܼܢ ܩܘܼܫܬܵܐ ܀", ":ܒܪܹܫ ܣܸܦܘܵܬܹ̈ܗ ܕܵܪܹܫ ܐܘܼܪܚܵܐ ܠܘܵܬܼ ܝܼܕܲܥܬܼܵܐ", "ܘܐܲܝܟ ܕܲܒܼܢܘܼܪܵܐ ܒܵܚܲܪ ܩܘܼܫܬܵܐ ܘܡܲܣܠܸܐ ܥܵܘ̣ܠܵܐ ܀", ":ܡܲܠܲܐܟ ܡ̇ܪܝܵܐ ܗ̄ܘ̣ ܘܲܡܫܲܡܫܵܢܵܐ ܐܲܟܼܡܵܐ ܕܲܟܼܬܼܝܼܒܼ", "ܘܒܹܗ ܡܸܫܬܲܡܠܝܵܐ ܣܵܥܘܿܪܘܼܬܼܵܐ ܕܲܠܘܵܬܼ ܐ̄ܢܵܫܵܐ ܀", ":ܐܲܝܟ ܗܲܕܵܡ̇ܐ ܓܒܸܐ ܡ̣ܢ ܓܘܼܫܡܵܐ ܕܲܒܼܢܲܝ̈ ܓܸܢܣܹܗ", "ܘܐܲܝܟ ܕܲܠܪܹܫܵܐ ܦܩܝܼܪ ܕܲܢܕܲܒܲܪ ܠܲܟܼܢܵܘܵܬܹ̈ܗ ܀", "ܛܲܟܼܣܵܐ ܕܪܹܫܵܐ ܡܡܲܠܸܐ ܠܙܵܘܥܹ̈ܐ ܘܲܠܗܲܕܵܡܹ̈ܐ:", "ܘܒܹܗ ܡܸܬܼܒܲܩܹܝܢ ܐ̄ܢܵܫܵܐ ܒܥܵܘ̣ܠܵܐ ܘܙܲܕܿܝܼܩܘܼܬܼܵܐ ܀", ":ܒܹܗܘ̤ ܚܵܙܹ̇ܝܢ ܐܲܝܟ ܕܲܒܼܥܲܝܢܵܐ ܫܪܵܪܵܐ ܘܙܹܐܦܵܐ", ":ܘܐܲܝܟ ܡܲܚܙܝܼܬܼܵܐ ܡܚܵܘܸܐ ܝܘܼܩܢܵܐ ܕܫܲܦܝܼܪ̈ܵܬܼܵܐ", ":ܐܲܝܟ ܠܸܫܵܢܵܐ ܡܬܲܪܓܸܿܡ ܩܘܼܫܬܵܐ ܩܕܼܵܡ ܝܵܠܘܿܦܹ̈ܐ", "ܘܡܲܕܼܢܲܚ ܚܲܝܠܵܐ ܕܲܣܬܼܝܼܪ̈ܵܬܼܵܐ ܩܕܼܵܡ ܗܸܕܼܝܘܿܛܹ̈ܐ ܀", ":ܟܣܸܐ ܝܘܼܠܦܵܢܵܐ ܪܘܼܚܵܢܵܝܵܐ ܒܓܼܵܘ ܣܸܦܘܵܬܹ̈ܗ", ":ܘܪܵܐܹ̇ܣ ܟܠܫܵܥ ܛܲܠܵܐ ܕܪ̈ܲܚܡܹܐ ܒܐܲܪܥܵܐ ܕܐ̄ܢܵܫܵܐ", ":ܡܲܣܓܸܿܐ ܙܵܪܲܥ ܣܲܒܼܪܵܐ ܘܚܘܼܒܵܐ ܘܗܲܝܡܵܢܘܼܬܼܵܐ", "ܘܚܵܨܹ̇ܕܼ ܦܹܐܪܹ̈ܐ ܛܘܼܒܹ̈ܐ ܡܠܝܼܪܹ̈ܐ ܕܠܵܐ ܡܸܬܼܚܲܒܿܠܝܼܢ ܀", ":ܡܲܥܸܠ ܫܸܡܥܵܐ ܕܡܸܠܲܬܼ ܚܲܝܹ̈ܐ ܒܪܸ̈ܓܼܫܹܐ ܕܲܐܒܲܪ", "ܘܨܵܐܹ̇ܬܼ ܗܵܘܢܵܐ ܩܵܠ ܦܸܬܼܓܼܵܡܹ̈ܐ ܕܒܲܣܝܼܡܘܼܬܼܵܐ ܀", ":ܣܢܝܼܩܝܼܢ ܙܵܘܥܹ̈ܐ ܠܪܹܚܝ ܚܲܠܝܘܼܬܼܵܐ ܕܚܵܝܑܬܼ ܡܝܼܬܹ̈ܐ", "ܘܲܡܒܲܣܡܝܼܢ ܠܹܗ ܠܦܲܓܼܪܵܐ ܡܝܼܬܼܵܐ ܒܩܵܠ ܢܘܼܚܵܡܵܐ ܀", ":ܐܲܝܟ ܫܝܼܦܘܿܪܵܐ ܩܵܥܹ̇ܿܐ ܟܠܫܵܥ ܒܐܸܕܼܢܲܝ̈ ܐ̄ܢܵܫܵܐ", "ܕܲܚܙܵܘ ܐ̄ܢܵܫܵܐ ܠܵܐ ܬܸܬܼܪܲܦܘܿܢ ܡ̣ܢ ܕܲܡܠܝܼ̈ܕܼܵܢ ܀", ":ܐܲܝܟ ܗܲܕܿܝܼܠܵܐ ܡܚܵܘܸܐ ܐܘܼܪܚܵܐ ܩܕܼܵܡ ܚܵܙܘܿܩܹ̈ܐ", "ܕܬܵܘ ܡ̇ܝܘܿܬܹ̈ܐ ܚܙܘܿܩܘ ܒܲܠܘܝܼܬܼܵܐ ܕܡܘܼܠܟܵܢ ܚܲܝܹ̈ܐ ܀", ":ܒܝܲܡܵܐ ܕܐ̄ܢܵܫܵܐ ܐܲܡܝܼܢ ܪܵܕܹܐ ܒܝܲܕܼ ܦܸܬܼܓܼܵܡܵܘ̈ܗܝ", "ܘܡܲܣܓܸܿܐ ܡܙܲܗܲܪ ܕܢܸܛܲܪ ܟܠܢܵܫ ܥܘܼܬܼܪܵܐ ܕܢܲܦܫܹܗ ܀", ":ܒܐܸܠܦܵܐ ܕܥܹܕܿܬܵܐ ܩܝܼܡ ܘܲܡܙܲܗܲܪ ܠܹܠܲܝ ܐܝܼܡܵܡ", "ܘܲܡܢܲܛܲܪ ܠܵܗ̇ ܡ̣ܢ ܢܸܟܼܝܵܢܹ̈ܐ ܕܪܘܼܚ ܥܵܘܵܠܹ̈ܐ ܀", ":ܩܹܘܒܲܪܢܹܝܛܵܐ ܗ̄ܘ̣ ܕܲܡܗܝܼܪ ܣܲܓܿܝܼ ܒܹܝܬܼ ܡܲܚܫܲܘܼܠܹ̈ܐ", "ܘܝܵ̇ܕܲܥ ܕܢܸܪܕܸܿܐ ܠܘܲܥܕܵܐ ܕܚܲܝܹ̈ܐ ܕܠܵܐ ܫܘܼܠܵܛܵܡܵܐ ܀", ":ܒܠܹܩܹ̈ܐ ܕܪܘܼܚܵܐ ܐܸܠܦܹ̈ܐ ܕܲܡܠܝܼܠܘܼܬܼܵܐ", "ܘܬܼܵܪܹܨܚܹܐܦܗܹܝܢ ܠܲܠܡܹܐܝܢ ܚܲܝܹ̈ܐ ܕܟܼܣܸܐ ܒܪܵܘܡ̇ܐ ܀", ":ܡܸܛܠ ܣܲܒܼܪܵܐ ܕܲܥܬܼܝܼ̈ܕܼܵܬܼܵܐ ܡܣܲܝܒܲܪ ܥܲܡܠܹ̈ܐ", "ܘܩܵܢܹ̇ܛ ܟܠܢܵܫ ܕܕܲܠܡܵܐ ܢܸܚܣܲܪ ܡܸܫܚܵܐ ܒܕܼܠܩܹܗ ܀", ":ܟܲܟܿܪܵܐ ܕܪܘܼܚܵܐ ܢܣ݂ܲܒܼ ܡ̣ܢ ܡ̇ܪܹܗ ܠܡܸܬܿܬܿܓܵܪܘܼ", "ܘܚܲܝܵܒܼ ܕܢܲܪܡܸܐ ܟܸܣܦܵܐ ܕܡܸܠܹ̈ܐ ܒܦܵܬܼܘܿܪ ܢܲܦܫܵܐ ܀", ":ܐܘܼ ܡ̇ܢܘܼܬܼܵܐ ܕܫܘܼܒܼܩܵܢ ܥܵܘ̣ܠܵܐ ܝ̄ܠܸܦ̣ ܡ̣ܢ ܡܲܠܟܵܐ", "ܕܠܵܐ ܢܸܬܼܥܲܣܲܩ ܨܹܝܕܼ ܫܘܼܒܼܩܵܢܵܐ ܕܲܟܼܢܵܘܵܬܹ̈ܗ ܀", ":ܓܲܙܵܐ ܕܪܘܼܚܵܐ ܡܲܓܼܥܲܠ ܒܐܝܼܕܼܵܘ̈ܗܝ ܠܲܡܦܲܪܢܵܣܘܼ", "ܘܙܵܕܕܹܩ ܗ̄ܘ̣ ܠܹܗ ܕܚܲܟܿܝܼܡܵܐܝܼܬܼ ܢܦܲܪܢܸܣ ܚܲܝܲܪ̈ܵܘܗܝ ܀", ":ܥܵܪ̈ܒܹܿܐ ܡܠܝܼܠܹ̈ܐ ܝܲܗ̣̄ܒܼ ܠܹܗ ܡ̇ܪܹܗ ܠܲܡܕܲܒܵܪܘܼ", "ܕܢܸܪܥܸܐ ܐܸܢܘܿܢ ܒܡܲܪ̈ܓܹܐ ܕܚܲܝܹ̈ܐ ܕܡܸܠܲܝ̈ ܪܘܼܚܵܐ ܀", ":ܠܥܸܪ̈ܒܹܿܐ ܘܐܸܡܪܹ̈ܐ ܘܲܢܩܵܘܵܬܹ̈ܐ ܦܩܝܼܕܼ ܕܲܢܕܲܒܲܪ", "ܘܟ̣ܠ ܡܘ̣ܫ̈ܚܵܬ̣ܵܐ ܕܓܲܒ̣ܪܹ̈ܐ ܘܢܹܫܹ̈ܐ ܘܲܕܝܲܠܘ̣ܕܹ̈ܐ܀", "ܠܦܘܼܠܚܵܢ ܐ̄ܢܵܫܵܐ ܣ̣ܵܡܹܗ ܪܸܡܙܵܐ ܕܲܩܪ̣ܵܝܗܝ ܨܹܐܕܼܵܘܗܝ:", "ܕܢܸܥܩܘܿܪ ܛܘܼܥܝܲܝ ܘܢܸܙܪܘܿܥ ܒܐܲܪܥܵܐ ܫܸܡ ܒܵܪܘܿܝܵܐ ܀", ":ܦܘܿܩܘ ܠܲܡ ܬܲܠܡܸܕܼܘ ܘܐܲܟܼܪܸܙܘ ܘܐܲܥܡܸܕܼܘ ܠܟܼܠܗܘܿܢ ܥܲܡܡܹ̈ܐ", "ܚܕܼܵܐ ܐܝܼܬܼܘܼܬܼܵܐ ܕܚܲܕܼ ܒܵܪܘܿܝܵܐ ܩܢܘܿܡܹ̈ܐ ܬܠܵܬܼܵܐ ܀", ":ܫܡܵܗܹ̈ܐ ܠܬܵܬܼܵܐ ܚܲܝܵܒܼ ܕܢܲܟܼܪܸܙ ܒܐܸܕܼܢܲܝ̈ ܐ̄ܢܵܫܵܐ", "ܘܢܲܗܠܸܿܐ ܐܸܢܘܿܢ ܒܫܸܡ ܐܝܼܬܼܘܼܬܼܵܐ ܕܟܲܣܝܵܐ ܡ̣ܢ ܟܠ ܀", ":ܠܗܵܕܹܐ ܗ̄ܘ̣ ܣܝܼܡܝܼܢ ܟܵܗܢܹ̈ܐ ܒܐܲܪܥܵܐ ܠܲܡܟܲܗܵܢܘܼ", "ܕܢܲܦܢܘܿܢ ܐ̄ܢܵܫܵܐ ܡ̣ܢ ܛܵܥܝܘܼܬܼܵܐ ܠܘܵܬܼܝܼܕܲܥܬܼܵܐ ܀", ":ܒܚܲܕܼ ܡܸܠܲܝ̈ܗܘܿܢ ܚܵܙܹ̇ܝܢ ܐ̄ܢܵܫܵܐ ܢܘܼܗܪܵܐ ܕܚܲܝܹ̈ܐ", "ܘܲܒܼܥܲܡܠܲܝ̈ܗܘܿܢ ܛܵܥ̇ܡܝܼܢ ܛܲܥܡܵܐ ܕܚܲܠܝܘܼܬܼ ܩܘܼܫܬܵܐ ܀", ":ܐܲܝܟ ܡܸܨܥܥܵܝܵܐ ܗ̄ܘ̣ ܒܹܝܬܼ ܐܲܠܵܗܵܐ ܠܲܒܼܢܲܝ̈ܢܵܫܵܐ", "ܘܒܹܗ ܡܸܬܼܩܲܪܒܼܝܼܢ ܕܸܒܼܚܹ̈ܐ ܕܢܲܦܫܵܐ ܩܕܼܵܡ ܡ̇ܪܹܟܿܠ ܀", ":ܒܹܗ ܡܸܬܼܦܲܠܲܓܼ ܥܘܼܬܼܪܵܐ ܕܪܘܼܚܵܐ ܠܐܲܪ̈ܗܵܢܵܝܹܐ", "ܘܩܵܥܹ̇ܝܢ ܚܲܝܠܵܐ ܠܡܸܬܼܚܲܝܠܵܘܼ ܠܦܘܼܠܚܵܢ ܩܘܼܫܬܵܐ ܀", ":ܦܵܬܲ݁ܚ ܟܠܢܵܫ ܬܲܪܥܵܐ ܕܪ̈ܲܚܡܹܐ ܩܕܼܵܡ ܚܲܙܵܝܹ̈ܐ", "ܘܡܲܣܪܲܚ ܝܵܗܹ̇ܒܼ ܫܘܼܒܼܩܵܢ ܥܵܘ̣ܠܵܐ ܠܲܒܼܢܲܝ̈ ܓܸܢܣܹܗ ܀", ":ܒܡܲܝ̈ܐ ܘܪܘܼܚܵܐ ܢܵܣܹ̇ܟ ܐܸܢܘܿܢ ܐܲܝܟ ܕܲܒܼܟܼܘܼܪܵܐ", "ܘܡܲܫܠܲܚ ܥܵܘ̣ܠܵܐ ܘܡܲܠܒܸܿܫ ܢܲܚ̈ܬܹܿܐ ܕܙܲܕܼܝܼܩܘܼܬܼܵܐ ܀", ":ܩܵܪܹ̇ܐ ܘܲܡܦܝܼܣ ܠܚܹܝܠ ܟܲܣܝܝܘܼܬܼܵܐ ܕܢܸܚܘܿܬܼ ܨܹܐܕܼܵܘܗܝ", "ܘܢܲܩܢܸܐ ܚܲܝܠܵܐ ܡܸܬܼܚܲܙܝܵܢܵܐ ܠܡܸܬܲܠ ܚܲܝܹ̈ܐ ܀", ":ܗܵܘܹ̇ܝܢ ܡܸܬܼܿܝܲܠܕܼܵܢܹ̈ܐ ܒܲܕܼܡܘܼܬܼ ܥܘܼܒܵܐ", "ܘܚܹܝܠ ܛܲܝܒܿܘܼܬܼܵܐ ܒܲܕܼܡܘܼܬܼ ܙܲܪܥܵܐ ܕܡ̇ܘܠܸܕܼ ܚܲܝܹ̈ܐ ܀", ":ܢܵܚܹ̇ܬܼ ܦܲܓܼܪܵܐ ܘܢܲܦܫܵܐ ܐܲܟܲܚ̄ܕܼ ܠܥܘܼܒܵܐ ܕܡܲܝ̈ܐ", "ܘܬܼܘܼܒܼ ܡܸܬܼܝܲܠܕܿܝܼܢ ܟܲܕܼ ܩܲܕܿܝܼܫܝܼܢ ܡ̣ܢ ܛܲܡܐܘܼܬܼܵܐ ܀", ":ܐܹܝܘ ܠܬܸܕܼܡܘܼܪܬܵܐ ܕܲܠܘܵܬܼ ܓܸܢܣܲܢ ܕܲܟܼܡܵܐ ܪܲܒܵܐ", "ܕܲܒܼܚܲܛܵܝܹ̈ܐ ܨܒܼܵܬ̤ ܕܲܬܼܙܲܕܸܿܩ ܠܲܕܼܚܲܛܵܝܝܼܢ ܀", ":ܐܹܝܘ ܡ̇ܘܗܲܒܼܵܐ ܕܐܲܠܵܗ ܟܠܵܐ ܕܠܵܐ ܡܸܬܿܕܲܪܟܵܐ", "ܕܲܒܼܡܸܣܟܹܿܢܹ̈ܐ ܦܲܠܓܲܬ̤ ܥܘܼܬܼܪܵܗ̇ ܠܲܕܼܡܸܣܟܹܿܢܝܼܢ ܀", ":ܐܹܝܘ ܦܘܼܩܵܕܵܢܵܐ ܕܲܟܼܡܵܐ ܫܲܠܝܼܛ ܥܲܠ ܟܠ ܕܲܒܼܪܵܐ", "ܕܝܲܗ̣̄ܒܼ ܫܘܼܠܛܵܢܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܘܿܢ ܠܹܗ ܀", ":ܒܐܝܼܕܼܵܐ ܕܐ̄ܢܵܫܵܐ ܦܲܬܼܚܹܗ ܠܓܲܙܹܗ ܠܲܒܼܢܲܝ̈ܢܵܫܵܐ", "ܘܲܥܬ݂ܲܪܘ ܐ̄ܢܵܫܵܐ ܡ̣ܢ ܣܝܼ̈ܡܵܬܼܵܐ ܕܐܲܠܵܗܘܼܬܹܗ ܀", ":ܩܠܝܼܪܹ̈ܐ ܕܪ̈ܲܚܡܵܘܗܝ ܝܲܗ̣̄ܒܼ ܠܐܲܪ̈ܗܵܢܹܐ ܐܲܝܟ ܫܲܪܝܼܪܹ̈ܐ", "ܘܦܵܬܼ̇ܚܝܼܢ ܟܠܫܵܥ ܓܲܙܵܐ ܕܪ̈ܲܚܡܵܘܗܝ ܒܗܲܝܡܵܢܘܼܬܼܵܐ ܀", ":ܠܒܼܝܼܟ ܡ̇ܝܘܿܬܼܵܐ ܩܠܝܼܕܹ̈ܐ ܒܚܲܕܼ ܣܸܦ̈ܘܵܬܹܗ", "ܘܦܵܬܲ݁ܚ ܘܐܵܚܹ̇ܕܼ ܬܪܲܥ ܟܲܣ̈ܝܵܬܼܵܐ ܒܠܸܫܵܡ ܒܸܣܪܵܐ ܀", ":ܩܵܒܲ݁ܪ ܐ̄ܢܵܫܵܐ ܒܥܘܼܒܵܐ ܕܡܲܝ̈ܵܐ ܐܲܝܟ ܕܲܒܼܩܲܒܼܪܵܐ", "ܘܡܲܗܦܸܟ ܘܡܲܚܸܐ ܡܝܼ̈ܬܹܐ ܕܥܵܘ̣ܠܵܐ ܠܚܲܝܹ̈ܐ ܚܲܕܼܬܹ̈ܐ ܀", ":ܒܚܹܝܠ ܒܵܪܘܿܝܵܐ ܩܵܒܲ݁ܪ ܡܝܼܬܹ̈ܐ ܘܡܲܚܸܐ ܡܝܼܬܹ̈ܐ", "ܘܐܲܝܟ ܕܡ̣ܢ ܟܲܪܣܵܐ ܡ̇ܘܠܸܕܼ ܐ̄ܢܵܫܵܐ ܪܘܼܚܵܢܵܐܝܼܬܼ ܀", ":ܡܪܲܒܸܿܐ ܥܘܼܠܹ̈ܐ ܪ̈ܘܼܚܵܢܵܝܹܐ ܒܚܲܝܠܵܐ ܕܪܘܼܚܵܐ", "ܘܡ̇ܐ ܕܐܸܬܼܪܲܒܿܝܼܘ ܡ̇ܘܫܸܛ ܐܘܼܟܼܠܵܐ ܕܲܓܼܡܝܼܪܘܼܬܼܵܐ ܀", ":ܒܐܘܼܟܼܠܵܐ ܕܪܘܼܟܼܠܵܐ ܡܬܲܪܣܸܐ ܠܐ̄ܢܵܫܵܐ ܦܲܓܼܪ̈ܵܢܵܝܹܐ", "ܘܲܠܦܘܼܬܼ ܝܲܠܕܵܐ ܐܵܦ ܬܘܼܪܣܵܝܵܐ ܠܲܕܼܡܸܬܼܝܲܠܕܿܝܼܢ ܀", ":ܕܸܒܼܚܵܐ ܚܲܝܵܐ ܡܛܲܝܸܒܼ ܟܠܫܵܥ ܩܕܼܵܡ ܐܲܟܲܘܿܠܹ̈ܐ", "ܘܡ̇ܙܹ̇ܓܼ ܡܲܫܩܸܐ ܚܹܝܠ ܚܲܝܘܼܬܼܵܐ ܠܦܲܓܼܪܵܐ ܘܢܲܦܫܵܐ ܀", ":ܦܵܬܼܘܿܪ ܚܲܝܹ̈ܐ ܡܲܬܼܩܸܢ ܣܵܐܹ̇ܡ ܩܕܼܵܡ ܥܲܝܢܲܝ̈ܗܘܿܢ", ":ܘܨܵܐܲܪ ܐ̄ܪܵܙܵܐ ܕܡ̇ܬܵܐ ܘܚܲܝܹ̈ܐ ܒܠܲܚܡܵܐ ܘܚܲܡܪܵܐ", ":ܒܝܲܕܼ ܓܲܠ̈ܝܵܬܼܵܐ ܡܚܵܘܸܐ ܚܲܝܠܵܐ ܕܲܣܬܼܝܼܪ̈ܵܬܼܵܐ", "ܘܚܵܐܹ̇ܿܝܢ ܐ̄ܢܵܫܵܐ ܒܐܘܼܟܼܠܵܐ ܕܠܲܚܡܵܐ ܘܫܸܩܝܵܐ ܕܚܲܡܪܵܐ ܀", ":ܠܲܚܡܵܐ ܘܚܲܡܪܵܐ ܚܵܙܹ̇ܝܢ ܪܸ̈ܓܼܫܹܐ ܒܲܪ݁ܲܢܵܝܹܐ", "ܘܙܵܘܥܹ̈ܐ ܟܣܲܝܵܐ ܩܵܢܹ̇ܝܢ ܚܲܝܠܵܐ ܕܲܒܼܓܲܠ̈ܝܝܵܬܼܵܐ ܀", ":ܩܵܐܹ̇ܡ ܟܵܗܢܵܐ ܐܲܝܟ ܠܸܫܵܢܵܐ ܠܲܡܬܲܪܓܵܡܘܼ", "ܘܡܲܟܼܪܸܙ ܩܵܠܹܗ ܡ̇ܘܬܵܐ ܘܚܲܝܹ̈ܐ ܠܲܒܼܢܲܝ̈ܢܵܫܵܐ ܀", ":ܒܠܲܚܡܵܐ ܘܚܲܡܪܵܐ ܡܚܵܘܸܐ ܦܲܓܼܪܵܐ ܘܲܕܼܡ̇ܐ ܕܡܲܠܟܵܐ", "ܕܡܝܼܬܼ ܡܸܛܠ ܟܠ ܘܲܚܝ̣ܵܐ ܘܐܲܚܝܿ ܠܟܼܠ ܒܲܨܠܝܼܒܹܗ ܀", ":ܒܕܼܚܠܵܐ ܩܵܐܹ̇ܡ ܦܲܓܼܪܵܢܵܝܵܐ ܐܲܡܫܲܡܵܫܘܼ", "ܘܫܵܐܹ̇ܠ ܪ̈ܲܚܡܹܐ ܥܠܵܘܗܝ ܘܥܲܠ ܓܸܢܣܹܗ ܕܢܸܫܘܸܐ ܠܪ̈ܲܚܡܹܐ ܀", ":ܘܩܵܪܹܐ ܠܪܘܼܚܵܐ ܕܢܸܚܘܿܬܼ ܨܹܐܕܼܵܘܗܝ ܒܚܲܝܠܵܐ ܕܡܸܢܹܗ", "ܕܢܸܬܸܿܠ ܚܲܝܠܵܐ ܒܠܲܚܡܵܐ ܘܚܲܡܪܵܐ ܠܡܸܬܲܠ ܚܲܝܹ̈ܐ ܀", ":ܒܠܲܚܡܵܐ ܘܚܲܡܪܵܐ ܡܸܬܼܚܲܙܝܵܢܹ̈ܐ ܫܵܪܹܝܢ ܚܲܝܹ̈ܐ", "ܘܗܵܘܹ̇ܝܢ ܐܘܼܟܼܠܵܐ ܠܡܵܝܘܿܬܼܘܼܬܼܵܐ ܟܲܪܝܲܬܼ ܚܲܝܹ̈ܐ ܀", ":ܒܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܡܚܲܬܸܿܩ ܡܸܠܵܘ̈ܗܝ", "ܘܡܲܠܸܦ ܐ̄ܢܵܫܵܐ ܕܢܸܩܥܘܿܢ ܩܲܕܿܝܼܫ ܥܲܡ ܪ̈ܘܼܚܵܢܹܐ ܀", ":ܥܵܢܹ̇ܝܢ ܥܲܡܵܐ ܒܵܬܲܪ ܡܸܠܵܘ̈ܗܝ ܩܲܕܼܝܼܫ ܩܲܕܿܝܼܫ", "ܩܲܕܿܝܼܫ ܚܲܒܠܵܐ ܕܲܟܼܣܸܐ ܡ̣ܢ ܟܠ ܘܲܓܼܠܸܐ ܡ̣ܢ ܟܠ ܀", ":ܘܦܵܫܹ̇ܛ ܐܝܼܕܼܵܘ̈ܗܝ ܘܩܵܨܹ̇ܐ ܠܲܚܡܵܐ ܪܘܼܚܵܢܵܝܵܐ", "ܘܪܵܫܹ̇ܡ ܛܘܼܦܣܵܐ ܕܦܲܓܼܪܵܐ ܘܲܕܼܡ̇ܐ ܕܡܝܼܬܼ ܘܐܸܬܼܢܲܚܲܡ ܀", ":ܒܐܝܼܕܼܵܘ̈ܗܝ ܝܵܗܹ̇ܒܼ ܦܲܓܼܪܵܐ ܕܡܲܠܟܵܐ ܠܲܟܼܡܵܘܵܬܹ̈ܗ", "ܟܲܕܼ ܡܸܬܼܚܲܝܲܠ ܒܚܹܝܠ ܛܲܝܒܿܘܼܬܼܵܐ ܠܡܸܬܲܠ ܚܲܝܹ̈ܐ ܀", ":ܘܝܵܗܹ̇ܒܼ ܠܲܚܡܵܐ ܘܐܵܡܲ݁ܪ ܦܲܓܼܪܵܐ ܕܡܲܠܟܵܐ ܡܫܝܼܚܵܐ", "ܘܡܲܫܩܸܐ ܚܲܡܪܵܐ ܘܲܡܟܲܢܸܐ ܠܹܗ ܕܡ̇ܐ ܝܲܩܝܼܪܵܐ ܀", ":ܐܹܝܘ ܦܲܓܼܪܵܢܵܐ ܕܲܛܥܝܼܢ ܢܘܼܪܵܐ ܘܠܵܐ ܡܸܬܼܚܲܪܲܟ", "ܐܹܝܘ ܡ̇ܝܘܿܬܼܵܐ ܕܟܲܕܼ ܡ̇ܝܘܿܬܼܵܐ ܗ̄ܘ̣ ܡܦܲܠܸܓܼ ܚܲܝܹ̈ܐ ܀", ":ܡܲܢ ܐܲܦܸܣ ܠܵܟ ܥܲܦܪܵܐ ܫܝܼܛܵܐ ܠܡܹܐܚܲܕܼ ܢܘܼܪܵܐ", "ܘܡܲܢ̣ܘܼ ܥܲܒܼܕܵܟ ܡܦܲܠܸܓܼ ܚܲܝܹ̈ܐ ܒܲܪ ܡܸܣܟܹܿܢܹ̈ܐ ܀", "ܡܲܢ̣ܘܼ ܐܲܠܦܵܟ ܠܡܸܚܒܲܫ ܢܘܼܪܵܐ ܒܚܘܼܦܢܲܝ̈ ܒܸܣܪܵܐ:", "ܘܡܲܢ ܒܲܕܸܿܩ ܠܵܟ ܚܸܟܼ̈ܡܵܬܼܵܐ ܕܟܲܣ̈ܝܵܢ ܡܸܢܵܟ ܀", ":ܠܵܘ ܕܝܼܠܵܟ ܗ̄ܝܼ ܠܡܸܣܥܲܪ ܗܵܠܹܝܢ ܕܪ̈ܵܡ̇ܢ ܡܸܢܵܟ", "ܚܹܝܠ ܥܘܼܕܼܪܵܢܵܐ ܗ̄ܘ̣ ܕܐܲܠܵܗ ܟܠܵܐ ܕܐܲܪܝܼܡ ܫܸܦܠܵܟ ܀", ":ܗܘ̤ ܐܲܫܪܝܼ ܒܵܟ ܚܲܝܠܵܐ ܟܲܣܝܵܐ ܘܚܲܝܸܠ ܙܵܘܥܲܝ̈ܟ", "ܘܗܘ̤ ܬܬܲܪܓܸܿܡ ܒܵܟ ܚܹܝܠ ܟܲܣ̈ܝܵܬܹܗ ܒܐܸܕܼܢܲܝ̈ ܒܸܣܪܵܐ ܀", ":ܡ̣ܢ ܥܘܼܕܼܪ̈ܵܢܵܘܗܝ ܩ̣ܢܲܝܬܿ ܡ̇ܘܗܲܒܼܬܼܵܐ ܠܡܸܬܲܠ ܚܲܝܹ̈ܐ", "ܘܡܲܕܼ ܥܲܦܪܵܐ ܐ̄ܢܬܿ ܠܒܼܝܼܟ ܐܲܢ̄ܬܿ ܓܼܙܵܐ ܕܪ̈ܘܼܚܵܢܝܵܬܼܵܐ ܀", ":ܠܓܲܙܵܐ ܕܪܘܼܚܵܐ ܥܒܼܝܼܕܼ ܓܹܐܙܲܒܼܪܵܐ ܟܵܗܢܵܐ ܕܪܘܼܚܵܐ", "ܘܪ̈ܘܼܚܵܢܝܵܬܼܵܐ ܣܝܼ̈ܡܵܢ ܒܐܝܼܕܼܵܘ̈ܗܝ ܠܲܡܦܲܠܵܓܼܘܿ ܀", ":ܩܠܝܼܕܹ̈ܐ ܕܪܵܘܡ̇ܐ ܠܒܼܝܼܟ ܡ̇ܝܘܿܬܼܵܐ ܐܲܝܟ ܫܲܠܝܼܛܵܐ", "ܘܐܵܣܲܪ̇ ܘܫܵܪܹ̈ܐ ܒܡܸܠܲܬܼ ܦܘܼܡܹܗ ܐܲܝܟ ܒܵܪܘܿܝܵܐ ܀", ":ܐܵܣܲ̈ܪ ܥܵܘ̣ܠܵܐ ܒܝܲܕܼ ܫܸܫܠܬܵܐ ܕܡܸܠܲܬܼ ܦܘܼܡܹܗ", "ܘܡܲܗܦܸܟ ܫܵܪܹܐ ܡ̇ܐ ܕܐܸܫܬܲܚܠܲܦ ܐ̄̈ܢܵܫ ܡ̣ܢ ܥܵܘ̣ܠܵܐ ܀", ":ܡܚܲܬܸܡ ܪܸܡܙܵܐ ܕܚܹܝܠ ܒܵܪܘܿܝܵܐ ܒܵܬܲܪ ܡܸܠܵܘ̈ܗܝ", "ܘܐܵܣܲܪ̇ ܒܝܼܫܹ̈ܐ ܛܵܒܹ̈ܐ ܡ̇ܐ ܕܐܸܙܕܲܕܲܩܘ ܀", ":ܬܲܗܪܵܐ ܪܲܒܵܐ ܕܚܘܼܒܵܐ ܪܲܒܵܐ ܕܐܲܠܵܗ ܟܠܵܐ", "ܕܝܲܗ̣̄ܒܼ ܫܘܼܠܛܵܢܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܢܸܬܿܕܲܡܘܿܢ ܠܹܗ ܀", ":ܪܸܡܙܵܐ ܗ̄ܘ̣ ܒܲܠܚܘܿܕܼ ܕܝܼܠܹܗ ܫܲܠܝܼܛ ܥܲܠ ܟܠ ܕܲܒܼܪ̣ܵܐ", "ܘܕܼܝܼܠܹܗ ܐܝܼܬܼܵܘܗܝ ܕܢܹܐܣܘܿܪ ܘܢܸܫܪܸܐ ܐܲܝܟ ܨܼܒܼܝܵܢܹܗ ܀", ":ܒܛܲܝܒܿܘܼ ܝܲܗ̣̄ܒܹܿܗ ܠܲܒܼܢܲܝ̈ܢܵܫܵܐ ܠܫܘܼܠܛܵܢ ܪܸܡܙܹܗ", "ܕܢܵܘܕܲܥ ܚܘܼܒܹܿܗ ܕܲܟܼܡܵܐ ܪܵܚܹ̇ܡ ܠܲܒܼܢܲܝ̈ ܒܲܝܬܹܿܗ ܀", ":ܒܚܸܟܼܡܵܐ ܣܵܥܲ݁ܪ ܡ̇ܐ ܕܲܡܫܵܘܬܸܿܦ ܕܝܼܠܹܗ ܒܕܼܝܼܠܹܗ", "ܕܲܒܼܥܸܠ̈ܠܵܬܼܵܐ ܢܓܲܪܸܓܼ ܕܝܼܠܹܗ ܕܕܼܝܼܠܹܗ ܢܸܗܘܘܿܢ ܀", ":ܒܲܫܒܼܝܼ̈ܚܵܬܼܵܐ ܡܚܲܬܿܚܸܬܼ ܐ̄ܢܵܫܵܐ ܐܲܝܟ ܕܲܠܫܲܒܼܪܹ̈ܐ", "ܕܲܒܼܝܲܕܼ ܡܸܠܵܘ̈ܗܝ ܢܸܩܢܘܿܢ ܕܲܪܓܼܵܐ ܕܡܲܩܢܸܐ ܚܲܝܹ̈ܐ ܀", ":ܒܫܸܡ ܟܵܗܢܘܼܬܼܵܐ ܦܲܬ̣ܚܹܗ ܠܓܲܙܵܐ ܕܥܘܼܬܼܪܹܗ ܪܲܒܵܐ", "ܕܢܸܣܲܒܼ ܟܠܢܵܫ ܫܘܼܒܼܩܵܢ ܥܵܘ̣ܠܵܐ ܒܝܲܕܼ ܒܲܪ ܓܸܢܣܹܗ ܀", ":ܒܩܘܼܕܼܫܵܐ ܕܪܵܘܡ̇ܐ ܥܬܼܝܼܕܼ ܕܲܢܚܲܕܹܿܐ ܠܐܲܪ݁ܥܵܢܵܝܹܐ", "ܘܝܲܗ̣̄ܒܼ ܡܵܗܢܘܼܬܼܵܐ ܐܲܝܟ ܪܲܗܒܼܘܿܢܵܐ ܕܫܘܼܘܕܵܝ ܡܸܠܵܘ̈ܗܝ ܀", ":ܒܐ̄ܪܵܙ ܗܵܘ̇ ܥܘܼܡܪܵܐ ܡܕܲܡܹܝܢ ܟܵܗܢܹ̈ܐ ܒܩܘܼܕܫܵܐ ܕܐܲܪܥܵܐ", "ܘܐܲܝܟ ܡܲܚܙܝܼܬܼܵܐ ܡܚܵܘܹܝܢ ܝܘܼܩܢܵܐ ܕܲܥܬܼܝܼ̈ܕܼܵܬܼܵܐ ܀", ":ܐܲܝܟ ܗܲܕܿܝܼ̈ܠܹܐ ܣܝܼܡܝܼܢ ܒܐܘܼܪܚܵܐ ܕܠܲܐܦܲܝ̈ ܪܵܘܡ̇ܐ", "ܘܠܵܐ ܐ̄ܢܵܫ ܚܵܙܹ̇ܩ ܒܸܠܥܵܕܲܝܗܘܿܢ ܠܘܲܥܕܵܐ ܕܲܠܗܲܠ ܀", ":ܕܘܼܟܲܬܼ ܢܘܼܗܪܵܐ ܡܡܲܠܸܝܢ ܒܐܲܪܥܵܐ ܠܲܕܼܚܸܫܘܿܟܼܝܼܢ", "ܘܐܲܝܟ ܕܲܒܼܡܸܠܚܵܐ ܡܲܩܢܹܝܢ ܛܲܥܡܵܐ ܠܲܕܼܦܲܟܿܝܼܗܝܼܢ ܀", ":ܡܲܪܡܹܝܢ ܟܠܫܵܥ ܢܸܫ̈ܒܹܿܐ ܡܠܝܼܠܹ̈ܐ ܕܦܸܬܼܓܼܵܡܲܝ̈ܗܘܿܢ", "ܘܨܵܝ̇ܕܲܝܼܢ ܐ̄ܢܵܫܵܐ ܡ̣ܢ ܡܝܼܬܼܘܼܬܼܵܐ ܠܘܵܬܼ ܚܲܝܘܼܬܼܵܐ ܀", ":ܒܗܘܿܢ ܡܸܬܼܢܲܚܡܝܼܢ ܡܝܼ̈ܬܼܵܐ ܕܥܵܘ̣ܠܵܐ ܕܩܸܒܼܪܲܬ̤ ܛܘܼܥܝܲܝ", "ܘܚܵܙܹ̇ܝܢ ܢܘܼܗܪܵܐ ܕܚܵܝܑܬܼ ܡܝܼܬܹ̈ܐ ܒܦܸܬܼܓܼܵܡܲܝ̈ܗܘܿܢ ܀", ":ܒܗܘܿܢ ܡܸܬܿܬܿܕܿܝܼܢܝܼܢ ܡܝܼܬܹ̈ܐ ܘܚܲܝܹ̈ܐ ܒܲܬܼܪܹܝܢ ܥܘܼܡܪܹ̈ܐ", "ܘܠܲܫܘܼܠܛܵܢܗܘܿܢ ܢܛܝܼܪ ܒܘܼܚܵܪܵܢܵܐ ܕܐ̄ܢܵܫܵܐ ܘܥܝܼܪܹ̈ܐ ܀", ":ܗܢ̣ܘܿܢ ܕܵܝ̇ܢܝܼܢ ܠܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ", "ܘܒܼܵܗܗ̇ܬܿܝܼܢ ܫܹܐܕܹ̈ܐ ܒܨܸܡܚܵܐ ܕܕܘܼܒܵܪ̈ܵܝܗܘܿܢ ܀", ":ܘܐܸܢܗܘ̤ ܕܨܸܡܚܵܐ ܕܕܘܼܒܵܪ̈ܲܝܗܘܿܢ ܡܩܲܛܪܸܓܼ ܥܵܘ̣ܠܵܐ", "ܐܲܝܟܲܢ ܙܵܟܹ̇ܝܢ ܐ̄ܢܵܫܵܐ ܕܲܛܠ݂ܲܡܘ ܦܸܬܼܓܼܵܡܲܝ̈ܗܘܿܢ ܀", ":ܐܸܢ ܡܲܠܲܐܟܹ̈ܐ ܪ̈ܘܼܚܵܢܵܝܹܐ ܒܗܘܿܢ ܡܸܬܿܬܿܕܲܝܼܢܝܼܢ", "ܕܝܼܢܵܐ ܥܦܝܼܦܵܐ ܚܲܝܵܒܼ ܐܲܝܢܵܐ ܕܲܠܗܘܿܢ ܫܵܐܹ̇ܛ ܀", ":ܚܵܘܒܲܬܼ ܚܘܼܒܵܐ ܚܲܝܵܒܼ ܟܠܢܵܫ ܕܲܠܗܘܿܢ ܢܸܦܪܘܿܥ", "ܕܲܚܠܵܦ ܟܠܢܵܫ ܒܵܥܹ̇ܝܢ ܪ̈ܲܚܡܹܐ ܡ̣ܢ ܚܵܐܹ̇ܢ ܟܠ ܀", ":ܠܗܘܿܢ ܢܸܬܼܦܲܢܸܐ ܡ̣ܢ ܫܵܡ̇ܘܿܥܹ̈ܐ ܐܲܓܼܪܵܐ ܕܚܘܼܒܵܐ", "ܕܗܸܢܘ̣ܿܢ ܡܢܲܠܘܿܢ ܣܘܼܢܩܵܢ ܚܲܝܹ̈ܐ ܪ̈ܘܼܚܵܢܵܝܹܐ ܀", ":ܐܲܝܟ ܐܲܒܼܵܗܹ̈ܐ ܢܚܵܘܘܿܢ ܚܘܼܒܿܗܘܿܢ ܨܸܝܕܼ ܝܲܠܕܲܝ̈ܗܘܿܢ", "ܘܒܼܐܘܼܟܼܠܵܐ ܕܪܘܼܚܵܐ ܢܬܲܪܣܘܿܢ ܙܵܘܥܹ̈ܐ ܚܠܵܦ ܗܲܕܵܡܹ̈ܐ ܀", ":ܪ̈ܵܥܵܘܵܬܼܵܐ ܕܥܸܪ̈ܒܹܿܐ ܡܠܝܼܠܹ̈ܐ ܩܪܹܝܢ ܡ̣ܢ ܡ̇ܪܲܢ", "ܘܲܠܦܘܼܬܼ ܥܵܢ̈ܐ ܐܵܦ ܬܘܼܪܣܵܝܵܐ ܪܘܼܚܵܢܵܝܵܐ ܀", ":ܠܗܘܿܢ ܐܸܬܼܐܲܡܪܲܬ̤ ܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܫܸܡܥܘܿܢ", "ܕܢܸܪܥܘܿܢ ܥܸܪ̈ܒܹܿܐ ܘܐܸܡܪܹ̈ܐ ܡܠܝܼܠܹ̈ܐ ܘܲܢ̈ܩܵܘܵܬܼܵܐ ܀", ":ܫܡ݂ܲܥܘ ܒܲܪ̄̇ܬܼ ܩܵܠܵܐ ܕܗܵܘ̇ ܒܘܼܚܪܵܢܵܐ ܟܵܗܢܹ̈ܐ ܕܥܹܕܵܬܵܐ", "ܘܚܵܘܵܘ ܚܘܼܒܵ ܕܚܵܘܝܼ ܫܸܡܥܘܿܢ ܨܹܝܕܼ ܦܵܪܘܿܩܲܢ ܀", ":ܪܥܵܘ ܙܲܗܝܵܐܝܼܬܼ ܐܲܝܟ ܦܘܼܩܵܕܵܢܹܗ ܕܪܵܥܝܵܐ ܛܵܒܼܵܐ", "ܘܲܣܥܘܿܪܘ ܥܵܢܹ̈ܐ ܒܚܘܼܒܵܐ ܪܲܒܵܐ ܕܲܦܠܸܐ ܠܚܘܼܒܹܿܗ ܀", ":ܚܘܼܪܘ ܘܐܸܬܼܒܲܩܵܐ ܕܒܲܕܼܡܹܗ ܙܲܒܼܢܵܗ̇ ܠܥܵܢ̈ܵܐ ܕܐ̄ܢܵܫܵܐ", "ܘܒܼܪܹܫ ܩܲܝܣܵܐ ܟܬ݂ܲܒܼ ܚܲܪܲܪ ܠܵܗ̇ ܡ̣ܢ ܥܲܒܼܕܿܘܼܬܼܵܐ ܀", "ܚܙܵܘ ܕܲܟܼܡܵܐ ܚܲܫ̣ ܡ̣ܢ ܛܵܠܘܿܡܹ̈ܐ ܚܠܵܦ ܡܲܪܥܝܼܬܹܗ:", "ܘܒܲܣܲܪ ܘܐܲܗܸܠ ܥܲܠ ܟܠ ܚܲܫܝܼ̈ܢ ܕܗܝ̤ ܠܵܐ ܬܹܐܒܲܕܼ ܀", ":ܒܢܝܼܫܵܐ ܕܝܼܠܹܗ ܪܲܓܼ ܕܲܢܕܲܡܘܿܢ ܪ̈ܵܚܡܲܝ ܚܘܼܒܹܿܗ", "ܘܲܒܼܥܸܩܵܒܼܵܬܹ̈ܐ ܢܸܪܕܿܘܿܢ ܒܐܘܼܪܚܵܐ ܕܟܼܵܪܘܿܙܘܼܬܹܗ ܀", ":ܐܲܓܼܪܵܐ ܐܲܒܵܐ ܡ̣ܠܲܟ ܘܐܸܫܬܵܘܕܲܝܼ ܠܲܕܼܪܵܚܹ̇ܡ ܠܹܗ", "ܕܥܲܡܹܗ ܢܸܗܘܸܐ ܒܒܼܘܼܣܵܡ ܚܲܝܹ̈ܐ ܕܠܵܐ ܫܘܼܠܵܡܵܐ ܀", ":ܡܲܢ ܟܟܲܝ ܐܝܼܬܼܵܘܗܝ ܕܫܲܪܝܼܪ ܚܘܼܒܹܿܗ ܘܚܲܟܿܝܼܡ ܝܲܨܪܹܗ", "ܘܝܵ̇ܕܲܥ ܫܲܦܝܼܪ ܠܲܡܕܲܒܵܪܘܼ ܠܲܟܼ̈ܢܵܘܵܬܹܗ ܀", ":ܒܐܵܡܹܝܢ ܝܼܡܵܐ ܠܐܲܝܢܵܐ ܕܗܵܠܹܝܢ ܩܢܸܐ ܐܵܦ ܣܵܥܲ݁ܪ", "ܕܟܼܠܹܗ ܥܘܼܬܼܪܵܐ ܕܡܲܠܟܿܘܼܬܼ ܪܵܘܡ̇ܐ ܡܲܓܼܥܲܠ ܒܐܝܼܕܼܵܘ̈ܗܝ ܀", ":ܘܥܲܡ ܦܘܼܪܥܵܢܵܐ ܕܐܲܝܢܵܐ ܕܫܲܦܝܼܪ ܦܲܪܢܸܣ ܥܘܼܬܼܪܹܗ", "ܓܙܲܪܪ ܠܘܼܚܵܡܵܐ ܥܲܠ ܛܵܠܘܿܡܹ̈ܐ ܕܢܲܣ݂ܲܒܼܘ ܘܲܛܠܲܡ̣ܘ ܀", ":ܐܸܢ ܕܹܝܢ ܢܹܐܡܲܪ ܥܲܒܼܕܵܐ ܒܝܼܫܵܐ ܕܪܲܚ̣ܝܼܩ ܕܝܼܢܵܐ", "ܢܹܐܬܸܐ ܡ̇ܪܹܗ ܘܢܸܬܼܒܲܥ ܒܐܝܼܕܼܵܘ̈ܗܝ ܛܵܠܘܿܡܘܼܬܹܗ ܀", ":ܬܵܘ ܟܹܝܬܼ ܥܲܒܼ̈ܕܹܿܐ ܙܒܼܝܼܢܲܝ̈ ܒܲܕܼܡ̇ܐ ܕܝܲܩܝܼܪ ܡ̣ܢ ܟܠ", "ܨܘܼܬܼܘ ܦܸܬܼܓܼܵܡܵܐ ܕܲܡܚܲܪܪܵܢܵܐ ܕܥܲܒܼܕܿܘܼܬܼ ܓܸܢܣܲܢ ܀", ":ܬܵܘ ܐܸܬܼܒܲܝܲܢܘ ܒܚܹܝܠ ܣܘܼܟܵܠܵܐ ܕܲܟܼܣܸܐ ܒܡܸܠܵܘ̈ܗܝ", "ܕܥܲܡ ܦܘܼܪܥܵܢܵܐ ܐܵܦ ܫܘܼܢܵܩܵܐ ܕܠܵܐ ܫܘܼܠܵܡܵܐ ܀", ":ܠܛܵܒܹ̈ܐ ܠܲܒܸܿܒ̣ ܫܒܸܡ ܦܘܼܪܥܵܢܵܐ ܕܲܥܬܼܝܼ̈ܕܼܬܼܵܐ", "ܘܲܒܼܡܲܪ̈ܵܚܹܐ ܐܲܪܡܝܼ ܩܸܢܛܵܐ ܕܢܸܓܼ̈ܕܹܿܐ ܩ̈ܫܲܝܵܐ ܀", ":ܢܸܕܼܚܲܠ ܡ̇ܕܹܝܢ ܡ̣ܢ ܦܸܬܓܼܵܡܵܘ̈ܗܝ ܐܲܝܟ ܫܲܪܝܼܪܹ̈ܐ", "ܘܠܵܐ ܢܸܬܼܪܲܦܸܐ ܕܠܵܐ ܢܸܬܼܚܲܝܲܒܼ ܥܲܡ ܚܲܝܵܒܹ̈ܐ ܀", ":ܫܲܪܝܼܪ ܕܝܼܢܹܗ ܘܠܵܐ ܡܸܬܿܕܲܓܼܠ ܫܘܼܘܕܵܝ ܡܸܠܵܘ̈ܗܝ", "ܠܵܐ ܢܸܬܼܦܲܠܲܓܼ ܥܲܠ ܡܘܼܠܟܵܢܵܘ̈ܗܝ ܕܲܠܡܵܐ ܢܹܐܒܲܕܼ ܀", ":ܠܟܼܵܗܢܹ̈ܐ ܙܵܕܹܩ ܠܡܸܛܲܪ ܗܵܠܹܝܢ ܛܵܒܼ ܡ̣ܢ ܟܠܢܵܫ", "ܐܲܟܿܡܵܐ ܕܲܫܒܼܝܼܚ ܕܲܪܓܼܵܐ ܕܲܩܢܹܝܢ ܛܵܒܼ ܡ̣ܢ ܟܠܢܵܫ ܀", ":ܐܲܝܢܵܐ ܕܝܵ̇ܕܲܥ ܨܸܒܼܝܵܢ ܡ̇ܪܹܗ ܘܠܵܐ ܥܵܒܹ̇ܕܼ ܠܹܗ", "ܢܸܓܼ̈ܕܹܿܐ ܚܲܝܵܒܼ ܠܦܘܼܬܼ ܝܼܕܲܥܬܼܵܐ ܕܼܝܼܕܲܥ ܘܲܛܠ݂ܲܡ ܀", ":ܘܐܸܢ ܕܹܝܢ ܛܵܠܹ̇ܡ ܐܲܝܢܵܐ ܕܛܵܠܹ̇ܡ ܡܲܪܵܚܵܐܝܼܬܼ", "ܢܲܦܫܹܗ ܛܵܠܹ̇ܡ ܡ̣ܢ ܛܵܒܼܵܬܼ̈ܐܐ ܕܲܡܠܝܼ̈ܟܼܵܢ ܠܹܗ ܀", ":ܠܨܸܒܼܝܵܢ ܢܲܦܫܹܗ ܡ̣ܠܲܟ ܦܘܼܪܥܵܢܵܐ ܕܥܬܼܝܼ̈ܕܼܵܬܼܵܐ", "ܘܗܘ̤ ܡܸܬܼܢܲܓܲܕܼ ܐܲܝܟ ܝܵܕܲܘܿܥܵܐ ܕܝܼܕܲܥ ܘܐܲܣܟܸܿܠ ܀", ":ܟܵܗܢܵܐ ܕܡܲܣܟܸܿܠ ܪܲܒܿ ܩܘܼܛܪܵܓܹܗ ܘܲܩܫܸܐ ܢܸܓܼܕܹܿܗ", "ܘܠܦܘܼܬܼ ܕܵܪܓܹܗ ܐܵܦ ܫܘܼܢܵܩܹܗ ܐܵܦ ܪܘܼܡܪܵܡܹܗ ܀", ":ܒܪܲܒܿܘܼܬܼ ܕܲܪܓܼܵܐ ܕܫܸܡ ܟܵܗܢܘܼܬܼܵܐ ܨܒܹ̇ܝܬܼ ܕܐܹܩܲܠܸܣ", "ܘܙܲܩ̣ܬܲܢܝ ܚܲܫܵܐ ܕܲܚܙܹ̇ܝܬܼ ܕܲܙܥܲܪ ܒܠܵܐ ܝܼܕܲܥܬܼܵܐ ܀", "ܬܸܗܪܹܬܼ ܕܲܚܙܹ̇ܝܬܼ ܪܲܒܿܘܼܬܼ ܫܘܼܒܼܚܵܐ ܕܐܲܝܠܹܝܢ ܕܲܢܨܲܚ̣ܘ:", "ܘܚܸܫܹ̇ܬܼ ܘܐܲܟܼܪܝܼܬܼ ܠܘܼܩܒܲܠ ܨܲܥܪܵܐ ܕܐܲܝܠܹܝܢ ܕܐܲܫܦܸܠܘ ܀", ":ܟܡܵܐ ܕܪܲܒܵܐ ܗ̄ܘ̣ܵܬܼ ܪܲܒܵܢܘܼܬܼܗܘܿܢ ܡ̣ܢ ܟܠ ܕܲܪ̈ܓܼܝܼܢ", "ܗܵܟܲܢ ܙܸܥܪܲܬ̤ ܕܠܵܐ ܡܘܼܫ̈ܚܵܬܼܵܐ ܡ̣ܢ ܟܠ ܕܲܪ̈ܓܼܝܼܢ ܀", ":ܓܲܙܵܐ ܕܪܘܼܚܵܐ ܡܲܓܼܥܲܠ ܗ̄ܘ̣ܵܐ ܠܗܘܿܢ ܠܲܡܕܲܒܵܪܘܼ", "ܘܫܵܛ̣ܘܼܗܝ ܣܲܟܼܠܹ̈ܐ ܕܠܵܐ ܝ̄ܕܲܥܘ̣ ܠܡܸܦܪܲܫ ܚܹܝܠ ܪܲܒܿܘܼܬܹܗ ܀", ":ܩܠܝܼ̈ܕܹܐ ܕܪܵܘܡ̇ܐ ܝܲܗ̣̄ܒܼ ܒܐܝܼܕܲܝ̈ܗܘܿܢ ܪܸܡܙܵܐ ܟܲܣܝܵܐ", "ܘܟܼܵܗܢܹ̈ܐ ܚܲܪ̈ܡܹܐ ܐܸܚܲܕܼܘ ܬܲܪܥܵܐ ܩܕܼܵܡ ܥܵܠܘܠܹ̈ܐ ܀", ":ܥܵܘ̣ܠܵܐ ܕܐ̄ܢܵܫܵܐ ܡܲܦܲܣ ܗ̄ܘ̣ܵܐ ܠܗܘܿܢ ܠܲܡܚܲܣܵܝܘܼ", "ܘܲܥܫܸ݂ܢ ܥܵܘ̣ܠܵܐ ܕܲܡܚܲܣܝܵܢܹ̈ܐ ܛܵܒܼ ܡ̣ܢ ܛܲܡ̈ܠܹܐ ܀", ":ܢܗܘܼܪܵܐ ܘܡܸܠܚܵܐ ܩ̣ܪܵܗ̇ ܪܲܒܿܟܿܘܼܡܪܹ̈ܐ ܟܲܕܼ ܝܵܗܹ̇ܒܼ ܠܵܗ̇", "ܘܲܚ̣ܫܸܟ ܢܘܼܗܪܵܗ̇ ܘܲܦܟܲܗ̣ ܛܲܥܡܵܗ̇ ܒܝܲܕܼ ܢܵܣܘܿܒܹ̈ܝܗ̇ ܀", ":ܠܡܸܬܲܠ ܚܲܝܹ̈ܐ ܠܡܵܝܘܿܬܼܘܼܬܼܵܐ ܙܲܡܸܢ ܘܲܩ̣ܪܵܗ̇", "ܘܗܵܐ ܡܝܼܬܿܬ̤ ܗܝ̤ ܒܝܲܕܼ ܣܘܼܥܪ̈ܵܢܹܐ ܕܲܫܟܼܝܼܪ̈ܵܬܼܵܐ ܀", ":ܙܲܪܥܵܐ ܛܵܒܼܵܐ ܡܩܲܒܲܠ ܗ̄ܘ̣ܵܐ ܠܵܗ̇ ܕܬܲܪܡܸܐ ܒܐܲܪܥܵܐ", "ܘܦܵܫ̣ܘ ܦܲܠܵܚܹ̈ܐ ܡ̣ܢ ܦܘܼܠܚܵܢܵܐ ܕܡܸܠܲܬܼ ܩܘܼܫܬܵܐ ܀", ":ܠܘܼܩܒܲܠ ܚܲܬܼܢܵܐ ܪܘܼܚܵܢܵܝܵܐ ܢܲܦܝܼܩܵܐ ܗ̄ܘ̣ܵܬܼ", "ܘܲܕܼܡܸܟܼܘ ܡܵܗܢܹ̈ܐ ܘܲܕܼܥܥܸܟ ܢܘܼܗܪܵܐ ܕܠܲܡܦܹܝܕܲܝ̈ܗܘܿܢ ܀", ":ܡܸܫܚܵܐ ܕܪ̈ܲܚܡܹܐ ܚ̣ܣܲܪ ܡ̣ܢ ܡ̇ܐܢܹ̈ܐ ܕܣܘܼܥܪ݁ܵܢܲܝܗܘܿܢ", "ܘܠܵܐ ܢܣ݂ܲܒܼܘ ܪ̈ܲܚܡܹܐ ܕܠܵܐ ܚܲܢ̣ܘ ܘܲܫܒ݂ܲܩܘ ܚܲܟܿܝܼܡܵܐܝܼܬܼ ܀", ":ܒܬܼܘܼܠܹ̈ܐ ܣܲܟܼ̈ܠܹܐ ܫܲܡܲܗ ܐܸܢܘܿܢ ܠܲܕܼܠܵܐ ܚܵܘܣܵܢ", "ܕܲܢܛܲܪܘ ܦܲܓܼܪܵܐ ܘܠܵܐ ܐܸܬܼܩܲܕܼܫܘ ܡ̣ܢ ܚܲܪܢܘܼܬܼܵܐ ܀", ":ܡ̇ܢܵܐ ܢܹܐܬܲܪ ܐܲܝܢܵܐ ܕܦܲܓܼܪܹܗ ܒܕܲܟܼܝܘܼ ܢܵܛ̇ܲܪ", "ܐܸܢ ܪܸܥܝܝܵܢܹܗ ܠܵܐ ܢܸܬܿܕܲܟܸܿܐ ܡ̣ܢ ܣܲܢ̈ܝܵܬܼܵܐ ܀", ":ܡ̇ܢ ܢܸܬܼܥܲܕܲܪ ܡܵܗܢܵܐ ܕܲܥܛܝܼܦ ܫܸܡ ܟܵܗܢܘܼܬܼܵܐ", "ܐܸܢ ܠܵܐ ܫܵܛܹ̇ܡ ܥܒܼܵܕܼܵܐ ܕܲܠܓܼܵܘ ܠܲܫܡܵܐ ܕܲܒܠܲܪ ܀", ":ܥܒܼܵܕܼܵ݁ܐ ܗ̄ܘ̣ ܪܲܒܵܐ ܫܸܡ ܟܵܗܢܘܼܬܼܵܐ ܘܠܵܐ ܫܘܼܠܛܵܢܵܐ", "ܘܲܒܼܣܘܼܥܪ݁ܵܢܹܐ ܚܲܝܵܒܼ ܐܲܝܢܵܐ ܕܢܸܩܪܘܿܒܼ ܨܹܐܕܹܝܗ̇ ܀", ":ܦܵܘܠܘܿܣ ܡܲܠܸܦ ܠܲܕܼܪܵܐܹ̇ܓܓܼ ܠܵܗ̇ ܕܐܲܝܟܲܢ ܢܸܩܪܘܿܒܼ", "ܕܐܲܝܢܵܐ ܕܪܵܐܹ̇ܓܼ ܩܲܫܝܼܫܘܼܬܼܵܐ ܥܒܼܵܕܵ݁ܐ ܪܵܐܹ̇ܓܼ ܀", ":ܟܵܗܢܹ̈ܐ ܛܲܠܡ̣ܘܗ̇ ܠܡܸܠܲܬܼ ܦܵܘܠܘܿܣ ܡ̇ܢܵܐ ܓܲܒܼܝܵܐ", "ܘܪܲܓܼܘ ܫܘܼܠܛܵܢܵܐ ܘܲܣܢ̣ܵܘ ܥܲܡܠܵܐ ܕܡܲܩܢܸܐ ܚܲܝܹ̈ܐ ܀", ":ܠܲܫܡܵܐ ܐܲܚܸܒܼܘ ܡܸܛܠ ܚܘܼܒܵܐ ܕܐܲܪ̈ܥܵܢܝܝܵܬܼܵܐ", "ܘܫܵܛ̣ܘ ܣܘܼܪ݁ܵܢܹܐ ܕܝܲܩܝܼܪ݁ܵܬܼܵܐ ܘܝܲܩܲܪܘ ܙܹܐܦܵܐ ܀", ":ܙܹܐܦܵܐ ܝܲܩܲܪܘ ܛܵܒܼ ܡ̣ܢ ܩܘܼܫܬܵܐ ܕܝܲܩܲܪ ܐܸܢܘܿܢ", "ܘܟܲܕܵܒܼܵܐܝܼܬܼ ܫܦ݂ܲܪܘ ܘܐܸܬܼܩܲܠܲܣܘ ܠܥܹܝܢ ܚܲܙܵܝܹ̈ܐ ܀", ":ܢܣ݂ܲܒܼܘ ܡܵܘܗܲܒܼܬܼܵܐ ܕܠܵܐ ܡܸܙܕܲܒܲܢܵܐ ܒܐܲܪ̈ܥܵܢܵܝܹܬܼܵܐ", "ܘܲܢܣ݂ܲܒܼܘ ܙܲܒܿܢܘܼܗ̇ ܒܟܸܣܦܵܐ ܢܟܼܝܼܠܵܐ ܠܲܕܼܠܵܐ ܫܵܘܹ̇ܝܢ ܀", ":ܒܟܸܣܦܵܐ ܡܝܼܬܼܵܐ ܘܠܵܐ ܝܲܗ̣̄ܒܼܘ ܡ̇ܘܗܲܒܼܬܼܵܐ ܡܲܠܝܲܬܼ ܚܲܝܹ̈ܐ", "ܘܲܢܣ݂ܲܒܼܘ ܡܝܼܬܹ̈ܐ ܕܡܝܼܬܼܘ ܒܲܚܛܝܼܬܼܵܐ ܘܠܵܐ ܐܸܬܼܚܲܣܝܼܘ ܀", ":ܐܵܘܚܸܕܼܘ ܫܲܒܼܛܵܐ ܕܪ̈ܘܼܚܵܢܝܵܬܼܵܐ ܒܐܝܼܕܲܝ̈ ܣܲܟܼܠܹ̈ܐ", "ܘܩܵܡ̣ܘ ܗܸܕܼܝܘܿܛܹ̈ܐ ܒܪܹܫ ܡܲܪܥܝܼܬܼܵܐ ܠܲܡܕܲܒܵܪܘܼ ܀", ":ܪܵܥܝܵܐ ܒܘܿܪܵܐ ܐܲܪܝܼܡ ܚܘܼܛܪܹܗ ܥܲܠ ܕܐܲܟܼܘܵܬܹܗ", "ܘܲܗܘ̤ܵܐ ܪܹܫܵܐ ܛܠܹܐ ܪܸܥܝܵܢܵܐ ܠܥܲܡܵܐ ܫܲܒܼܪܵܐ ܀", ":ܣܒܲܪ ܚܲܠܵܫܵܐ ܕܥܸܪ̈ܒܹܿܐ ܪܵܥܹ̇ܐ ܘܠܵܐ ܠܲܡܝܼܠܹ̈ܐ", "ܘܐܲܝܟ ܕܲܠܚܲܪ̈ܫܹܐ ܡܕܲܒܲܪ ܐܸܢܘܿܢ ܒܐܲܪ̈ܥܵܢܵܝܵܬܼܵܐ ܀", ":ܪܢ̣ܵܐ ܠܹܗ ܣܲܟܼܠܵܐ ܕܫܲܠܝܼܛܘܼܬܼܵܐ ܡܕܲܒܼܪ ܒܐܲܪܥܵܐ", "ܘܫܲܪܝܼ ܬܵܒܲܥ݁ ܫܸܩܠܹ̈ܐ ܕܥܵܢ̈ܵܐ ܒܲܕܼܡܘܼܬܼ ܡܲܠ̈ܟܹܿܐ ܀", ":ܠܵܐ ܗܘ̤ ܝܵ̇ܕܲܥ ܡ̇ܢ̇ܵܘ ܢܝܼܫܵܐ ܕܫܸܡ ܫܘܼܠܛܵܢܹܗ", "ܘܠܵܐ ܡܲܪܥܝܼܬܼܵܐ ܩܢܵܬ̤ ܒܘܼܝܵܢܵܐ ܕܐܲܝܟܲܢ ܬܸܚܸܐ ܀", ":ܣܲܡܝܵܐ ܕܲܣܡܸܐ ܡ̣ܢ ܝܼܕܲܥܬܼܵܐ ܠܒܼܝܼܟ ܠܲܣ̈ܡܲܝܵܐ", "ܘܫܲܪܝܼܘ ܪܵܕܹܝܢ ܒܐܘܼܪܚܵܐ ܕܬܼܵܘܫܵܐ ܕܠܵܐ ܒܘܼܝܵܢܵܐ ܀", ":ܕܠܵܐ ܝܼܕܲܥܬܼܵܐ ܡܕܲܒܲܪ ܣܲܟܼܠܵܐ ܠܲܟܼ̈ܢܵܘܵܬܹܗ", "ܘܐܲܝܟ ܕܲܒܼܚܸܫܟܵܐ ܪܵܕܹܐ ܒܐܘܼܪܚܵܐ ܕܠܵܐ ܝܼܕܲܥܬܼܵܐ ܀", "ܨܹܐܕܼܵܘܗܝ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܒܲܬܒܼܝܼܘܼܬܼܵܐ ܀", "ܕܗܵܘܹ̇ܐ ܟܵܗܢܵܐ ܕܠܵܐ ܝܼܕܲܥܬܼܵܐ ܒܲܕܼܡܘܼܬܼ ܥܲܡܵܐ ܀", ":ܟܵܗܢܵܐ ܫܠܸܡ̣ܘ ܠܲܚܕܼܵܕܹ̈ܐ ܒܲܕܼܠܵܐ ܦܲܐ̈ܝܵܢ", "ܘܲܛܥ̣ܵܘ ܐܘܼܪܚܵܐ ܘܦܵܫ̣ܘ ܡ̣ܢ ܪܲܗܛܵܐ ܕܨܹܝܕܼ ܟܹܐܢܘܼܬܼܵܐ ܀", ":ܐܵܦ ܟܹܐܢܘܼܬܼܵܐ ܕܲܚܙܵܬ̤ ܕܲܛܥ̣ܵܘ ܠܒܲܪ ܡ̣ܢ ܛܲܟܼܣܵܐ", "ܠܸܛܫܲܬ̤ ܣܲܝܦܵܗ̇ ܠܘܼܩܒܲܠ ܥܵܘ̣ܠܵܐ ܕܣܘܼܥܪ݁ܵܢܲܝܗܘܿܢ ܀", ":ܥܵܘ̣ܠܵܐ ܕܡܼܵܗܢܹ̈ܐ ܘܲܕܼܡܲܪܥܝܼܬܼܵܐ ܚܙܵܬ̤ ܘܐܸܬܼܟܲܡܪܲܬ̤", "ܘܐܸܚܕܲܬ̤ ܬܲܪܥܵܐ ܕܠܵܐ ܢܦܝܼܣܘܼܢܵܗ̇ ܪ̈ܲܚܡܹܐ ܚܠܵܦܲܝܢ ܀", ":ܠܒܲܪ ܡ̣ܢ ܬܲܪܥܵܐ ܕܪ̈ܲܚܡܹܐ ܩܵܝ̇ܡܵܐ ܒܵܥܘܼܬܼ ܐ̄ܢܵܫܵܐ", "ܘܲܟܼܠܹܝܢ ܪ̈ܲܚܡܹܐ ܒܐܲܦܲܝ̈ ܬܲܪܥܵܐ ܕܪܸܡܙܵܐ ܟܹܐܢܵܐ ܀", ":ܬܵܘ ܟܹܝܬܼ ܐ̄ܢܵܫܵܐ ܢܦܝܼܣ ܥܲܠ ܥܵܘ̣ܠܲܢ ܥܲܕܼ ܚܲܝܝܼܢܲܢ", "ܕܠܵܐ ܢܸܬܼܚܲܝܲܒܼ ܒܲܓܼܙܵܪ ܕܝܼܢܵܐ ܕܠܵܐ ܫܘܼܠܵܡܵܐ ܀", ":ܬܵܘ ܢܸܒܼܢܸܐ ܠܲܢ ܣܝܵܓܼܵܐ ܕܪ̈ܲܚܡܹܐ ܩܕܼܵܡ ܟܹܐܢܘܼܬܼܵܐ", "ܕܕܲܡ ܬܸܬܼܪܲܥܸܐ ܘܬܸܥܛܸܐ ܥܵܘ̣ܠܲܢ ܡ̣ܢ ܓܵܘ ܣܸܦܪܵܗ̇ ܀", "ܟܵܗܢܹ̈ܐ ܢܸܗܘܘܿܢ ܐܲܝܟ ܡܸܨܥܵܝܹ̈ܐ ܒܝܲܕܼ ܡܸܠܲܝ̈ܗܘܿܢ:", "ܘܒܲܕܼܡܘܼܬܼ ܫܘܼܚܕܼܵܐ ܢܩܲܪܒܼܘܼܢ ܚܲܫܹ̈ܐ ܕܪܸ̈ܥܝܵܢܲܝܗܘܿܢ ܀", ":ܠܗܘܿܢ ܗ̄ܘ̣ ܙܵܕܹܩ ܠܲܡܩܲܪܵܒܼܘܼ ܕܸܒܼܚܹ̈ܐ ܕܚܘܼܒܵܐ", "ܘܠܲܡܚܲܣܵܝܘܼ ܥܵܘ̣ܠܵܐ ܕܐ̄ܢܵܫܵܐ ܘܕܲܩܢܘܿܘܿܡܲܝ̈ܗܘܿܢ ܀", ":ܠܗܘܿܢ ܗ̄ܘ̣ ܡܲܦܲܣ ܠܡܸܦܬܲܚ ܬܲܪܥܵܐ ܩܕܼܵܡ ܚܲܛܝܹ̈ܐ", "ܐܲܝܟ ܓܹܐܙܲܒܼܪܹ̈ܐ ܕܓܲܙܵܐ ܪܲܒܵܐ ܕܠܵܐ ܡܸܣܬܲܝܲܟ ܀", ":ܗܸܢܘ̣ܿܢ ܢܸܗܘܘܿܢ ܐܲܝܟ ܠܸܫܵܢܵܐ ܠܲܡܬܲܪܓܵܡܘܼ", "ܘܢܲܦܩܘܼܢ ܪܘܼܚܵܐ ܩܕܼܵܡ ܕܲܝܵܢ̇ܵܐ ܒܵܚܲ݁ܪ ܥܥܵܘ̣ܠܵܐ ܀", ":ܢܹܐܡܲܪ ܟܵܗܢܵܐ ܨܹܝܕܼ ܡܲܪܥܝܼܬܹܗ ܗܵܝ̇ ܩܵܠܵܐ", "ܕܬܼܘܼܒܼܘ ܚܲܛܵܝܹ̈ܐ ܕܢܲܐܣܘܿܢ ܪ̈ܲܚܡܹܐ ܟܠ ܚܵܘܒܲܝ̈ܟܿܘܿܢ ܀", ":ܣܲܒܼܪܵܐ ܕܚܲܝܹ̈ܐ ܢܸܙܪܘܿܥ ܟܠܫܵܥ ܒܐܸܕܼܢܲܝ̈ ܟܠܢܵܫ", "ܘܲܢܣܝܼܡ ܣܲܡܵܐ ܬܘܵܬܼ ܪܸܥܝܵܢܵܐ ܠܟܹܐܒܹ̈ܐ ܕܢܲܦܫܵܐ ܀", ":ܢܸܚܲܫ ܥܲܠ ܟܠ ܘܢܲܟܼܪܸܐ ܥܲܠ ܟܠ ܐܲܝܟ ܦܵܪܘܿܫܵܐ", "ܘܕܝܼܠܹܗ ܢܸܚܫܘܿܒܼ ܚܲܫܹ̈ܐ ܕܚܲܒܼܪ̈ܵܘܗܝ ܒܲܕܼܡܘܼܬܼ ܦܵܘܠܘܿܣ ܀", ":ܫܛܵܪܵܐ ܟܬܼܝܼܒܼ ܠܹܗ ܚܠܵܦ ܚܵܘ̈ܒܵܬܼܵܐ ܕܲܒܼܢܲܝ̈ ܓܸܢܣܹܗ", "ܘܚܲܝܵܒܼ ܕܢܸܦܪܘܿܥ ܚܵܘܒܲܬܼ ܚܘܼܒܵܐ ܠܲܡܝܲܩܪܵܢܹܗ ܀", ":ܠܕܲܪܓܼܵܐ ܪܵܡ̇ܐ ܩܲܪܒܼܘܼܗܝ ܪ̈ܲܚܡܹܐ ܠܥܸܠ ܡ̣ܢ ܚܲܒܼܪ̈ܵܘܗܝ", "ܢܲܠܦܘܼܬܼ ܕܲܪܓܹܗ ܢܚܵܘܸܐ ܥܲܡܠܵܐ ܕܲܦܠܸܐ ܠܲܫܡܹܗ ܀", ":ܫܡܹܗ ܒܘܼܕܵܩܵܐ ܗ̄ܘ̣ ܕܲܚܠܵܦ ܐ̄ܢܵܫܵܐ ܣܝܼܡ ܕܲܢܟܲܗܸܢ", "ܘܙܵܕܹܩ ܗ̄ܘ̣ ܠܹܗ ܕܢܸܫܠܲܡ ܠܲܫܡܹܗ ܒܝܲܕܼ ܣܘܼܥܪ̈ܵܢܹܐ ܀", ":ܟܸܣܦܵܐ ܕܪ̈ܲܚܡܹܐ ܡܲܓܼܥܲܠ ܒܐܝܼܕܼܵܘ̈ܗܝ ܠܲܡܦܲܠܵܓܼܘܼ", "ܘܐܸܢ ܗܘ̤ ܕܟܼܵܐܹ̇ܡ ܫܵܡܲ݁ܥ ܩܵܠܵܐ ܕܥܲܒܼܕܵܐ ܗ̄ܘ̣ ܒܝܼܫܵܐ ܀", ":ܐܵܦ ܗܵܘ̇ ܕܲܫܩ݂ܲܠ ܟܲܟܿܪܵܐ ܘܛܲܫܝܼ ܣܒ݂ܲܪ ܕܐܸܬܼܦܲܠܲܛ", "ܘܨܵܕܹܗ ܪܸܡܙܵܐ ܕܕܼܝܼܢܵܐ ܟܲܣܝܵܐ ܒܦܘܼܢܵܝ ܡܸܠܵܘ̈ܗܝ ܀", ":ܥܲܒܼܕܼܵܐ ܒܝܼܫܵܐ ܩܪ̣ܵܝܗܝ ܐܵܦ ܡ̇ܪܹܗ ܠܦܘܼܬܼ ܒܝܼܫܘܼܬܹܗ", "ܕܲܢܣ݂ܲܒܼ ܡܲܓܵܢ ܘܠܵܐ ܝܲܗ̣̄ܒܼ ܡܲܓܵܢ ܐܲܟܼܡܵܐ ܕܲܢܣ݂ܲܒܼ ܀", ":ܠܗܵܝ̇ ܒܲܪ̄ܬܼ ܩܵܠܵܐ ܢܨܘܼܬܼܘܼܢ ܟܵܗܢܹ̈ܐ ܦܵܪܘܿܫܵܐܝܼܬܼ", "ܘܢܲܪܡܘܿܢ ܟܸܣܦܵܐ ܕܡܸܠܲܬܼ ܚܲܝܹ̈ܐ ܒܫܵܡܘܿܥܲܝ̈ܗܘܿܢ ܀", ":ܐܵܦ ܫܵܡܘܿܥܹ̈ܐ ܢܩܲܒܿܠܘܼܢ ܙܲܪܥܵܐ ܕܦܸܬܼܓܼܵܡܲܝ̈ܗܘܿܢ", "ܕܠܵܐ ܢܸܬܼܚܲܝܒܼܘܼܢ ܥܲܡ ܛܵܠܘܿܡܹ̈ܐ ܕܲܢܣ݂ܲܒܼܘ ܘܲܛܠܲܡ̣ܘ ܀", "ܒܚܘܼܒܵܐ ܢܨܘܼܬܼܘܼܢ ܩܵܠ ܟܘܼܘܵܢܵܐ ܕܡ̣ܢ ܡܸܠܲܝ̈ܗܘܿܢ:", "ܕܠܵܐ ܢܸܬܼܥܲܕܿܠܘܼܢ ܡ̇ܐ ܕܡܸܬܼܢܲܓܿܕܼܝܼܢ ܚܠܵܦ ܚܵܘܒܲܝ̈ܗܘܿܢ ܀", ":ܒܗܲܢܝܼܐܘܼܬܼܵܐ ܢܩܲܒܸܿܠ ܟܠܢܵܫ ܬܘܼܪܵܨ ܥܲܡܠܹܗ", "ܘܗܘ̤ ܢܸܬܼܟܲܫܲܦ ܠܐܵܣܝܵܐ ܕܲܢܣܝܼܡ ܣܲܡܵܐ ܠܫܘܼܚܢܹܗ ܀", ":ܐܵܣܝܵܐ ܗ̄ܘ̣ ܟܵܗܢܵܐ ܕܡܲܐܣܸܐ ܟܹܐܒܹ̈ܐ ܕܲܒܼܓܼܵܘ ܢܲܦܫܵܐ", "ܘܨܹܐܕܼܵܘܗܝ ܙܵܕܹܩ ܕܢܸܪܗܲܛ ܟܠܫܵܥ ܟܪܝܼܗ ܪܸܥܝܵܢܵܐ ܀", ":ܣܲܡܵܐ ܕܪܘܼܚܵܐ ܝܵ̇ܕܲܥ ܕܲܢܣܲܝܼܡ ܥܲܠ ܚܘܼܫܵܒܹ̈ܐ", "ܘܓܼܵܙܲ݁ܪ ܥܵܘ̣ܠܵܐ ܒܦܲܪܙܲܠ ܪ̈ܲܚܡܹܐ ܐܲܠܵܗܵܝܹ̈ܐ ܀", ":ܟܪ̈ܝܼܗܲܝ ܢܲܦܫܵܐ ܬܵܘ ܐܸܬܼܩܲܪܲܒܼܘ ܨܹܝܼܕ ܝܵܕܼܘܿܥܹ̈ܐ", "ܘܚܵܘܵܘ ܡܘܼܡܹ̈ܐ ܕܪܸ̈ܥܝܵܢܲܝܟܿܘܿܢ ܠܪܸܡܙܵܐ ܟܲܣܝܵܐ ܀", ":ܚܵܙܩܲܝ̈ ܒܐܘܼܪܚܵܐ ܬܵܘ ܐܸܬܼܠܵܘܵܘ ܥܲܡ ܚܲܟܿܝܼܡܹ̈ܐ", "ܘܲܪܕܼܵܘ ܫܲܦܝܼܪ ܠܘܲܥܕܼܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ ܀"]}